<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" /><title>Kṣemendra: Sevyasevakopadeśaḥ (GRETIL)
	</title><style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style></head>
   <body>
      <h1>Kṣemendra: Sevyasevakopadeśaḥ</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_kSemendra-sevyasevakopadeza.xml">sa_kSemendra-sevyasevakopadeza.xml</a> with a rudimentary header. For a more extensive header please refer to the source
         file.
         
      </p>
      <p class="noindent"><b>Data entry: </b>Daniele Cuneo
      </p>
      <p class="noindent"><b>Contribution: </b>Daniele Cuneo
      </p>
      <p class="noindent"><b>Date of this version: </b>2019-09-12
      </p>
      <h4>
         <if test="fileDesc/sourceDesc/@xml:id" id=""></if>
         	  Source:
         	
      </h4>
      <ul class="dash">
         <li id="Durgaprasad1932">»kṣemendrakṛtaḥ sevyasevakopadeśaḥ.« In: Paṇḍit Durgāprasād (ed.) et al.: Kāvyamālā Part 2. Bombay 1932, pp. 79-85.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen
      </p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	  If anyone wishes to assert copyright over this file, please contact the GRETIL
         management at gretil(at)sub(dot)uni-goettingen(dot)de.
         	  The file will be immediately removed pending resolution of the claim.
      </p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none
      </p>
      <hr />
      <h2>Text</h2>
      <div xml:lang="sa-Latn">
         
         	
         <h3>mahākaviśrīkṣemendrakṛtaḥ <br />sevyasevakopadeśaḥ |
         </h3>
         	
         <p id="KṣeSsu_1">
            	  vibhūṣaṇāya mahate tṛṣṇātimirahāriṇe |<br />
            	  namaḥ saṃtoṣaratnāya sevāviṣavināśine ||
            	 <span class="ref">KṣeSsu_1</span></p>
         	
         <p id="KṣeSsu_2">
            	  utsṛjya nijakāryāṇi sadbhir bāṣpākulekṣaṇam |<br />
            	  sevyasevakasevānāṃ kriyatām anuśāsanam ||
            	 <span class="ref">KṣeSsu_2</span></p>
         	
         <p id="KṣeSsu_3">
            	  darpād ekaḥ paro lobhād dvāv andhau sevyasevakau |<br />
            	  dhanoṣmadainyavikṛtī mukhe kaḥ kasya paśyati ||
            	 <span class="ref">KṣeSsu_3</span></p>
         	
         <p id="KṣeSsu_4">
            	  durvāramohalobhāndho yadi na syād ayaṃ janaḥ |<br />
            	  kaḥ krūrakrodhavidhuraṃ saheta dhanināṃ mukham ||
            	 <span class="ref">KṣeSsu_4</span></p>
         	
         <p id="KṣeSsu_5">
            	  yaḥ pṛthvīm api darpāndho na paśyati puraḥsthitām |<br />
            	  sa dainyalaghutāṃ yātaṃ kathaṃ sevakam īkṣate ||
            	 <span class="ref">KṣeSsu_5</span></p>
         	
         <p id="KṣeSsu_6">
            	  agatiṃ vāhayaty eko badhiraṃ stauti cāparaḥ |<br />
            	  aho jagati hāsyāya nirlajjau sevyasevakau ||
            	 <span class="ref">KṣeSsu_6</span></p>
         	
         <p id="KṣeSsu_7">
            	  dūraṃ huṃkāramātreṇa visṛṣṭo mārgaṇaḥ sadā |<br />
            	  guṇabhraṣṭaḥ kriyāhīno nodvegaṃ yāti sevakaḥ ||
            	 <span class="ref">KṣeSsu_7</span></p>
         	
         <p id="KṣeSsu_8">
            	  manye sukṛtinā tena bhāgīrathyāṃ kṛtaṃ tapaḥ |<br />
            	  vairāgyabhāgī rathyāṃ yaḥ sevāsu na vigāhate ||
            	 <span class="ref">KṣeSsu_8</span></p>
         	
         <p id="KṣeSsu_9">
            	  kathitakleśavāpena śāpeneva vipākinā |<br />
            	  sevātāpena pacyante na hy aduṣkṛtino narāḥ ||
            	 <span class="ref">KṣeSsu_9</span></p>
         	
         <p id="KṣeSsu_10">
            	  adainyapuṇyamanasāṃ yaśas teṣāṃ virājate |<br />
            	  sevāpaṅkakalaṅkānāṃ yair na pātrīkṛtaṃ śiraḥ ||
            	 <span class="ref">KṣeSsu_10</span></p>
         	
         <p id="KṣeSsu_11">
            	  prabhupraṇāme jaṭharaṃ dainyamūkaṃ vilokayan |<br />
            	  praveṣṭuṃ sevakaḥ śaṅke vilakṣaḥ kṣitim īkṣate ||
            	 <span class="ref">KṣeSsu_11</span></p>
         	
         <p id="KṣeSsu_12">
            	  sevādhvajo 'ñjalir mūrdhni hṛdi dainyaṃ mukhe stutiḥ |<br />
            	  āśāgrahagṛhītānāṃ kiyatīyaṃ viḍambanā ||
            	 <span class="ref">KṣeSsu_12</span></p>
         	
         <p id="KṣeSsu_13">
            	  akālāgamanakrodhavidhureśvaracakṣuṣā |<br />
            	  kṣipraṃ smara ivāyāti sevako dugdhabhūtitām ||
            	 <span class="ref">KṣeSsu_13</span></p>
         	
         <p id="KṣeSsu_14">
            	  punaḥ sevāvamānānāṃ tena dattaṃ tilodakam |<br />
            	  praviśya vāhinīṃ yena khaḍgapātrīkṛtaṃ vapuḥ ||
            	 <span class="ref">KṣeSsu_14</span></p>
         	
         <p id="KṣeSsu_15">
            	  kaṇavṛttiparikliṣṭaḥ kaṣṭaṃ sevakacātakaḥ |<br />
            	  ghanāśānirato nityam udgrīvaḥ pariśuṣyati ||
            	 <span class="ref">KṣeSsu_15</span></p>
         	
         <p id="KṣeSsu_16">
            	  niḥsaṃtoṣaḥ parityajya bhramaraḥ puṣpitaṃ vanam |<br />
            	  sevate dānalobhena mātaṅgam api sevakaḥ ||
            	 <span class="ref">KṣeSsu_16</span></p>
         	
         <p id="KṣeSsu_17">
            	  jaḍasevāparikliṣṭas tīvradambhabakavrataḥ |<br />
            	  kṛcchreṇa kṣaṇikāṃ prītim āsādayati sevakaḥ ||
            	 <span class="ref">KṣeSsu_17</span></p>
         	
         <p id="KṣeSsu_18">
            	  nityam unnatikāmo 'pi mānabhaṅgād adhomukhaḥ |<br />
            	  yat satyam ubhayabhraṣṭas triśaṅkur iva sevakaḥ ||
            	 <span class="ref">KṣeSsu_18</span></p>
         	
         <p id="KṣeSsu_19">
            	  svamāṃsavikrayāsaktaḥ prabhuvetālaghaṭṭitaḥ |<br />
            	  niḥsattvaḥ pralayaṃ yāti rātrisevāsu sevakaḥ ||
            	 <span class="ref">KṣeSsu_19</span></p>
         	
         <p id="KṣeSsu_20">
            	  bhūmiśāyī nirāhāraḥ śītavātātapakṣataḥ |<br />
            	  munivrato 'pi narakakleśam aśnāti sevakaḥ ||
            	 <span class="ref">KṣeSsu_20</span></p>
         	
         <p id="KṣeSsu_21">
            	  karoti sevakaḥ sevāṃ tāvad āśām ivāyatām |<br />
            	  yāvad bhogarasajñena yauvanena viyujyate ||
            	 <span class="ref">KṣeSsu_21</span></p>
         	
         <p id="KṣeSsu_22">
            	  cakṣur dvāry añjalau pāṇiḥ stutau jihvā natau śiraḥ |<br />
            	  aho nu sevakaiḥ kāyaḥ paropakaraṇīkṛtaḥ ||
            	 <span class="ref">KṣeSsu_22</span></p>
         	
         <p id="KṣeSsu_23">
            	  hanta yācñāvamānena sevako laghutāṃ gataḥ |<br />
            	  sevāpaṅkapade magno yad anviṣṭo na labhyate ||
            	 <span class="ref">KṣeSsu_23</span></p>
         	
         <p id="KṣeSsu_24">
            	  aviśrāntyāviraktasya dīrghocchvāsena śuṣyataḥ |<br />
            	  jareva duḥsahā jantoḥ sevā saṃkocakāriṇī ||
            	 <span class="ref">KṣeSsu_24</span></p>
         	
         <p id="KṣeSsu_25">
            	  truṭyati klinnatantrīva māleva mlāyati kṣaṇāt |<br />
            	  sevā nāracayaty eva dinacchedena naśyati ||
            	 <span class="ref">KṣeSsu_25</span></p>
         	
         <p id="KṣeSsu_26">
            	  sevāsaṃkṣapitāṅgānāṃ rājarathyāsu śuṣyatām |<br />
            	  tīvratṛṣṇāviṣārtānāṃ śaraṇam śamavāridaḥ ||
            	 <span class="ref">KṣeSsu_26</span></p>
         	
         <p id="KṣeSsu_27">
            	  lobhasya mohādhvani vṛddhabhāve jātā durāśāśayitasya sevā |<br />
            	  adhomukhī sā satataṃ salajjā jaratkumārīva na kasya śocyā ||
            	 <span class="ref">KṣeSsu_27</span></p>
         	
         <p id="KṣeSsu_28">
            	  āśeva śūnyeṣu vivartamānā tṛṣṇeva saṃtoṣaparāṅmukhīyam |<br />
            	  divāniśaṃ karṣaṇadīrgharajjuḥ sevā surāṇām api dainyabhūmiḥ ||
            	 <span class="ref">KṣeSsu_28</span></p>
         	
         <p id="KṣeSsu_29">
            	  nisargavandhyāsu phalāśayā ye kurvanti sevāsu sadā prayatnam |<br />
            	  kṛṣipravṛttāḥ śaśaśṛṅgakoṭyā khananti mūrkhāḥ khalu svasthalīṃ te ||
            	 <span class="ref">KṣeSsu_29</span></p>
         	
         <p id="KṣeSsu_30">
            	  antaḥsthite 'py ātmani yaiḥ kriyante sevāpravṛttaiḥ puruṣaiḥ praṇāmāḥ |<br />
            	  dugdhābdikallolini kūlakacche tṛṣṇāturās te jalam arthayante ||
            	 <span class="ref">KṣeSsu_30</span></p>
         	
         <p id="KṣeSsu_31">
            	  bhāgīrathītīravanāntareṣu phalāvanamreṣu mahādrumeṣu |<br />
            	  kṣuttāpatṛṣṇāśamaneṣu satsu kiṃ dainyasevāvyasanāvamānaiḥ ||
            	 <span class="ref">KṣeSsu_31</span></p>
         	
         <p id="KṣeSsu_32">
            	  nityaprasaktyā na sṛjaty avajñāṃ na laulyagarhāgaṇanāṃ karoti |<br />
            	  atyantayācñāsu na yāti khedaṃ bhikṣābhujām pātram ato nu sevyam ||
            	 <span class="ref">KṣeSsu_32</span></p>
         	
         <p id="KṣeSsu_33">
            	  jayanti te svasti namo 'stu tebhyaḥ prabhūpraṇāmacyutamānaratnam |<br />
            	  sevāprayāsavyasaneṣu mithyā rathyārajobhāgi śiro na yeṣām ||
            	 <span class="ref">KṣeSsu_33</span></p>
         	
         <p id="KṣeSsu_34">
            	  kiṃ rājabhir durjanajanmajālavyāptair avāptair api kaṣṭadṛṣṭaiḥ |<br />
            	  santy eva sevyā bhuvi bhūbhṛtas te taṭeṣu yeṣāṃ munayo niviṣṭāḥ ||
            	 <span class="ref">KṣeSsu_34</span></p>
         	
         <p id="KṣeSsu_35">
            	  tṛṣṇāturāṇāṃ rajasā vṛtānāṃ sevākukūlānalatāpitānām |<br />
            	  śāntyai hitaṃ candrakirīṭajūṭamaitrīpavitraṃ tridaśāpagāmbhaḥ ||
            	 <span class="ref">KṣeSsu_35</span></p>
         	
         <p id="KṣeSsu_36">
            	  utsṛjya tīvraṃ viṣayābhilāṣaṃ saṃtoṣapoṣaṃ kuśalo bhajasva |<br />
            	  ity arthyamānaḥ sukhasevayāyam ātmāiva sarvaṃ sudhiyāṃ dadāti ||
            	 <span class="ref">KṣeSsu_36</span></p>
         	
         <p id="KṣeSsu_37">
            	  ekasya jāne sukhabhogabhājaḥ ślāghyasya sevāvyasanaṃ nivṛttam |<br />
            	  sadaiva śiśnodaravarjitatvād ayācyayācñārahitasya rahoḥ ||
            	 <span class="ref">KṣeSsu_37</span></p>
         	
         <p id="KṣeSsu_38">
            	  sevāvrate prāya ivāpaviṣṭaḥ sarvātmanā niścitajīvanāśaḥ |<br />
            	  dvāḥsthaiḥ prayatnena nivārito 'pi na durgrahaṃ muñcati naṣṭasaṃjñaḥ ||
            	 <span class="ref">KṣeSsu_38</span></p>
         	
         <p id="KṣeSsu_39">
            	  tamo'dhvatāpena ca cintayā ca śitena dainyena ca piṇḍitāṅgaḥ |<br />
            	  sukhāśayā duḥkhasahasrabhāgī sevāvrataṃ mugdhamatir bibharti ||
            	 <span class="ref">KṣeSsu_39</span></p>
         	
         <p id="KṣeSsu_40">
            	  gacchāmi gacchāmi dinaṃ gataṃ me dine gato 'haṃ na nṛpo 'dya dṛṣṭaḥ |<br />
            	  iti bruvāṇasya sadā janasya jīrṇātarāṃ tasya tanur na tṛṣṇā ||
            	 <span class="ref">KṣeSsu_40</span></p>
         	
         <p id="KṣeSsu_41">
            	  vicchedakārī sahasā kathānām anīpsito dīpa iva praviṣṭaḥ |<br />
            	  saṃsaktavastrāntaramakṣikeva na sevakaḥ kasya karoti duḥkham ||
            	 <span class="ref">KṣeSsu_41</span></p>
         	
         <p id="KṣeSsu_42">
            	  dhūmāyamāno 'kṣivipakṣabhūtaś cāṭukramotpāditakarṇaśūlaḥ |<br />
            	  kusevakaḥ pādatale 'valagnaḥ pade pade kaṇṭakatām upaiti ||
            	 <span class="ref">KṣeSsu_42</span></p>
         	
         <p id="KṣeSsu_43">
            	  ekaḥ kham eva kṣitim īkṣate 'nyaḥ sa nirjanārthī sa ca gāḍhalagnaḥ |<br />
            	  svasvārthitā tasya bhṛśaṃ sa cārthī kathaṃ sa sevyaḥ sa ca sevako 'stu ||
            	 <span class="ref">KṣeSsu_43</span></p>
         	
         <p id="KṣeSsu_44">
            	  chāyāgraho mūrta ivānuyāyī sthitaś ciraṃ vṛścikaniścalaś ca |<br />
            	  akālapātī sukhakelilīlāyantrotpalaḥ sevakadurvidagdhaḥ ||
            	 <span class="ref">KṣeSsu_44</span></p>
         	
         <p id="KṣeSsu_45">
            	  visṛjyamāno 'py aniśaṃ na yāti tīvroparodhapraṇayena mūrkhaḥ |<br />
            	  bhartuḥ prasāde vihitaprayatno jātaḥ paraṃ pratyuta kopahetuḥ ||
            	 <span class="ref">KṣeSsu_45</span></p>
         	
         <p id="KṣeSsu_46">
            	  śūtkāridīrghaśvasitānubandhair niveditodvegagatiprayāsaḥ |<br />
            	  atipraveśāt kharamārgaṇo 'sau nirasyamāno viphalatvam eti ||
            	 <span class="ref">KṣeSsu_46</span></p>
         	
         <p id="KṣeSsu_47">
            	  śrīratnacandravaravājigajorjite 'smin <br />gambhīrarājakulanāmni mahāsamudre |<br />
            	  aśnāti mūḍhamatir īśvaratām avāptum <br />āśāvaśāt kṣitipater bahu kālakūṭam ||
            	 <span class="ref">KṣeSsu_47</span></p>
         	
         <p id="KṣeSsu_48">
            	  virama virama neyaṃ pāntha namrāmramālā <br />badhira khadirapālī niṣphalaiṣā prayāhi |<br />
            	  iti bahuvidham uktaḥ sevako 'nyāpadeśais <br />tyajati na vipulāśāpāśabaddhaḥ kusevām ||
            	 <span class="ref">KṣeSsu_48</span></p>
         	
         <p id="KṣeSsu_49">
            	  pramlānā sarasatvam eti na punar māleva lagnātapā <br />bhagnā kācamayīva saṃdhighaṭanā yogena na śliṣyati |<br />
            	  sevā dīpaśikheva durgatagṛhe saṃdhāryamāṇā paraṃ <br />niḥsnehā kṣayam eti khedajanitair ucchvāsamālānilaiḥ ||
            	 <span class="ref">KṣeSsu_49</span></p>
         	
         <p id="KṣeSsu_50">
            	  kas tvaṃ gatvara sevakas tvaritatā kasmāt prabhur dṛśyate <br />lābhaḥ kas tava tatra vetrivipulāghātaiḥ śirastāḍanam |<br />
            	  kiṃ mṛdgāsi mudā viśālacaraṇair mithyaiva rathyām imām <br />bandho vandhyanarendrabhavyabhavanabhrāntyā viḍambyāmahe ||
            	 <span class="ref">KṣeSsu_50</span></p>
         	
         <p id="KṣeSsu_51">
            	  suptākarṣaṇadāma dhāma mahato mohasya dainyasya vā <br />sevākleśam aharniśaṃ viṣahate yo vittaleśāśayā |<br />
            	  prasphūrjadvaḍavāgnigarbhagahanodbhūtormimālākulaṃ <br />saṃkṣubdhaṃ makarākaraṃ praviśati śrīratnalabdhyai na kim ||
            	 <span class="ref">KṣeSsu_51</span></p>
         	
         <p id="KṣeSsu_52">
            	  vyarthātyarthagatāgatavyatikarair aśrāntatīvratvaro <br />dvārālokanatatparaḥ parijanair utsāryamāṇaḥ param |<br />
            	  yatnenaiva puraḥ praveśakalanaiḥ kleśāvamānāśrayaḥ <br />sarvāpatpiśunaḥ śunaḥ sadṛśatām ālapsyate sevakaḥ ||
            	 <span class="ref">KṣeSsu_52</span></p>
         	
         <p id="KṣeSsu_53">
            	  kūjatkrūrakapāṭapīḍanaruṣā dattaprahāraiḥ paraṃ <br />dvārāvasthaganāya susthirabhujair dvāḥsthair bhṛśaṃ bhartsitaḥ |<br />
            	  kubjībhūya janasya jānuvivaraiḥ kṣiprapraveśotsukaḥ <br />pṛcchaty antaranirgatānavasaraṃ maunavratān sevakaḥ ||
            	 <span class="ref">KṣeSsu_53</span></p>
         	
         <p id="KṣeSsu_54">
            	  dvāre ruddham upekṣate katham api prāptaṃ puro nekṣate <br />vijñaptau gajamīlanāni kurute gṛhṇāti vākyacchalam |<br />
            	  niryātasya karoti doṣagaṇanāṃ svalpāparādhe yamaḥ <br />sa svāmī yadi sevyate marutaṭe kiṃ naḥ piśācaiḥ kṛtam ||
            	 <span class="ref">KṣeSsu_54</span></p>
         	
         <p id="KṣeSsu_55">
            	  nityaṃ rājakule na pūjyayajane taddvārapālārcanaṃ <br />bhaktiṃ bhūtisamudbhave na tu bhave dhyānaṃ dhane nātmani |<br />
            	  dṛṣṭādṛṣṭavicintanaṃ narapatau na svocite karmaṇi <br />śrīhetor bata niṣphalaṃ prakurute sarvaṃ jaḍaḥ sevakaḥ ||
            	 <span class="ref">KṣeSsu_55</span></p>
         	
         <p id="KṣeSsu_56">
            	  sā tīvraṃ jaḍanimnapātanaratā no nityasaktā tvarā <br />rathyāpaṅkakalaṅkitaṃ na vadanaṃ na dvārapālaiḥ kaliḥ |<br />
            	  yasmiṃs taccirasevakaḥ pravitataṃ puṇyaṃ vanaṃ gamyatāṃ <br />krūrās te na bhavanti tatra vikṛtakrodhoddhatāḥ pārthivāḥ ||
            	 <span class="ref">KṣeSsu_56</span></p>
         	
         <p id="KṣeSsu_57">
            	  haṃho kaṣṭavinaṣṭa sevaka sakhe khinno 'si poṣāśayā <br />rāgaś ced vibhave tad eṣa kupatiḥ klībaḥ kim āsevyate |<br />
            	  sevyaḥ ko 'pi maheśvaraḥ sa bhagavān yasya prasādekṣaṇair <br />akṣuṇṇaiḥ karuṇāspadīkṛtamarunnātho maruttaḥ kṛtaḥ ||
            	 <span class="ref">KṣeSsu_57</span></p>
         	
         <p id="KṣeSsu_58">
            	  rājñām ajñatayā kṛtaṃ yad aniśaṃ dainyaṃ tad utsṛjyatāṃ <br />saṃtoṣambhasi mṛjyatām api rajaḥ pādapraṇāmārjitam |<br />
            	  saṃtoṣaḥ paramaḥ purāṇapuruṣaḥ saṃvinmayaḥ sevyatāṃ <br />yatsmṛtyā na bhavanti te sumanasāṃ bhūyo bhavagranthayaḥ ||
            	 <span class="ref">KṣeSsu_58</span></p>
         	
         <p id="KṣeSsu_59">
            	  utsṛjya prājyasevāṃ vijanasukhajuṣāṃ bhūbhujāṃ vyājabhājāṃ <br />chittvāśāpāśabandhān vimalaśamajalais tīvratṛṣṇāṃ nivārya |<br />
            	  sthitva śuddhe samādhau kim aparam amṛtaṃ mṛgyatāṃ jyotir antar <br />yasmin dṛṣṭe vinaṣṭotkaṭatimirabhare labhayte mokṣalakṣmīḥ ||
            	 <span class="ref">KṣeSsu_59</span></p>
         	
         <p id="KṣeSsu_60">
            	  vṛttyā jīvati lokaḥ sevāvṛttir nijaiva keṣāṃcit |<br />
            	  asthāne tīvratarā nindyā tu tadarthināṃ sevā ||
            	 <span class="ref">KṣeSsu_60</span></p>
         	
         <p id="KṣeSsu_61">
            	  vidvajjanārādhanatatpareṇa saṃtoṣasevārasanirbhareṇa |<br />
            	  kṣemendranāmnā sudhiyāṃ sadaiva sukhāya sevāvasaraḥ kṛto 'yam ||
            	 <span class="ref">KṣeSsu_61</span></p>
         	
         <p>iti śrīvyāsadāsāparākhyamahākaviśrīkṣemendrakṛtaḥ sevyasevakopadeśaḥ samāptaḥ |</p>
         
         
      </div>
   </body>
</html>