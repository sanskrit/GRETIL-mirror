<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" /><title>Avadhūtasiddha: Bhagavadbhaktistotra (GRETIL)
	</title><style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style></head>
   <body>
      <h1>Avadhūtasiddha: Bhagavadbhaktistotra</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_avadhUtasiddha-bhagavadbhaktistotra.xml">sa_avadhUtasiddha-bhagavadbhaktistotra.xml</a> with a rudimentary header. For a more extensive header please refer to the source
         file.
         
      </p>
      <p class="noindent"><b>Data entry: </b>Daniele Cuneo
      </p>
      <p class="noindent"><b>Contribution: </b>Daniele Cuneo
      </p>
      <p class="noindent"><b>Date of this version: </b>2020-02-21
      </p>
      <h4>
         <if test="fileDesc/sourceDesc/@xml:id" id=""></if>
         	  Source:
         	
      </h4>
      <ul class="dash">
         <li id="Gnoli1958">Raniero Gnoli: »Miscellanea Indica.« In: East and West 9.3 (1958), pp. 451-455.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen
      </p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	  If anyone wishes to assert copyright over this file, please contact the GRETIL
         management at gretil(at)sub(dot)uni-goettingen(dot)de.
         	  The file will be immediately removed pending resolution of the claim.
      </p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none
      </p>
      <hr />
      <h2>Text</h2>
      <div xml:lang="sa-Latn">
         
         
         <p>oṃ namaḥ netratantrāya |</p>
         
         
         <p id="AvBhBhS_1">
            	pratyakṣavastuviṣayāya jagaddhitāya <br />viśvasthitipralayasambhavakāraṇāya |<br />
            	sarvātmane vijitakopamanobhavāya <br />tubhyaṃ namas tribuvanaprabhave śivāya ||
             <span class="ref">AvBhBhS_1</span></p>
         
         
         <p id="AvBhBhS_2">
            	satyaṃ na vedmi kim ahaṃ yad agocaro 'si <br />vācaspater api girām kim utāsmadādeḥ |<br />
            	bhaktis tathāpi bhavato guṇakīrtaneṣu <br />yan  māṃ niyojayati kiṃ tad ahaṃ karomi ||
             <span class="ref">AvBhBhS_2</span></p>
         
         
         <p id="AvBhBhS_3">
            	khārkenduvahnimarudātmamahīpayobhir <br />aṣṭabhir eva tanubhir bhavatā samaste |<br />
            	vyāpte jagaty aparam icchati yo 'tra vaktum <br />ko 'nyo hatatrapatayā sadṛśo 'sti tena ||
             <span class="ref">AvBhBhS_3</span></p>
         
         
         <p id="AvBhBhS_4">
            	dhṛtyādibhiḥ svatanuvṛttibhir eva yadvad <br />eko bhavān vahati samprati lokayātrām |<br />
            	tadvad vibho yadi jagaty aparo 'sti kaścin <br />nirmatsarāḥ kim api na pravadanti santaḥ ||
             <span class="ref">AvBhBhS_4</span></p>
         
         
         <p id="AvBhBhS_5">
            	yogād apāstatamso bhuvanatraye 'pi <br />mukhyāḥ pitāmahapurandaraviṣṇavo 'pi |<br />
            	adyāpi deva na vidanti kṛtaprayatnās <br />tattvaṃ taveti tad aho mahad indrajālam ||
             <span class="ref">AvBhBhS_5</span></p>
         
         
         <p id="AvBhBhS_6">
            	bhāvodbhavasthitivipatkaraṇapravṛttau <br />saṃjñā vibhinnaracanās tvayi sambhavanti |<br />
            	sāmye sthitaḥ pratinivṛttasamastakāryo <br />nendro na viṣṇur asi nāpi pitāmaho 'si ||
             <span class="ref">AvBhBhS_6</span></p>
         
         
         <p id="AvBhBhS_7">
            	kecid bhavantam anupādhim anāmarūpam <br />vijñānam eva paramārthatayā prapannāḥ |<br />
            	anye tridhātuparikalpanayā viśuddham <br />ūcuḥ svaśāstrasamayaṃ paripālayantaḥ ||
             <span class="ref">AvBhBhS_7</span></p>
         
         
         <p id="AvBhBhS_8">
            	sāṃkhyaiḥ samastajagadudbhavakāraṇāni <br />proktāni yāni khalu sattvarajastamāṃsi |<br />
            	rūpāṇi tāny api tavaiva samagraśakteḥ <br />kiṃ nātra yat parigataṃ bhuvi śaktibhis te ||
             <span class="ref">AvBhBhS_8</span></p>
         
         
         <p id="AvBhBhS_9">
            	nityaṃ vināśipadarūpam anekam ekam <br />ugraṃ praśāntam aguṇaṃ guṇasaṃnibaddham |<br />
            	saṃsāriṇaṃ vaśinam adhurvam asvatantram <br />evaṃ bhavantam asakṛt kavayaḥ stuvanti ||
             <span class="ref">AvBhBhS_9</span></p>
         
         
         <p id="AvBhBhS_10">
            	vācām atītaviṣayo nirupākhyabhāvāt <br />prokto 'si śūnyam iti kaiścid asatpratijñaiḥ |<br />
            	tvām eva kecid api vācakavācyayogāt <br />santaṃ viśeṣaṇavaśāt parikalpayanti ||
             <span class="ref">AvBhBhS_10</span></p>
         
         
         <p id="AvBhBhS_11">
            	ādyantayos tribuvanasya bhavantam eva <br />yaṃ vaidikāḥ puruṣam āhur abhedam ādyam |<br />
            	bhūyas tam eva jananapralayāntarāle <br />saṃsārajālam iti jātavikāram ūcuḥ ||
             <span class="ref">AvBhBhS_11</span></p>
         
         
         <p id="AvBhBhS_12">
            	ātmānam ātmani yadā svayam ātmanaiva <br />saṃyamya tiṣṭhasi nimīlitasarvaśakte |<br />
            	līnaṃ tadā tvayi jagat khalu tāvad āste <br />yāvat tavodbhavati nātha punaḥ sisṛkṣā ||
             <span class="ref">AvBhBhS_12</span></p>
         
         
         <p id="AvBhBhS_13">
            	tvattaḥ paraṃ jagati nātha na cāsti kiṃcin <br />nāṇuḥ kvacin na ca mahān bhavataḥ sakāśāt |<br />
            	sarvātmako 'si bhavataiva samastam etad <br />antaḥkṛtaṃ nanu jagan maṇineva sūtram ||
             <span class="ref">AvBhBhS_13</span></p>
         
         
         <p id="AvBhBhS_14">
            	cetāṃsi yāni sukhaduḥkhaviśeṣabhāñji <br />ye ca pradhānapariṇāmavikārabhedāḥ |<br />
            	tvaṃ deva janmani punaḥ pralaye ca teṣām <br />hetuḥ samastapayasām iva toyarāśiḥ ||
             <span class="ref">AvBhBhS_14</span></p>
         
         
         <p id="AvBhBhS_15">
            	astās tvayā suraguro svatanu yadaiva <br />khātmānalānilajalāvanicandrasūryāḥ |<br />
            	loke parasya bhavatā nanu kāraṇasya <br />mūle tadaiva nihitaḥ sakale kuṭhāraḥ ||
             <span class="ref">AvBhBhS_15</span></p>
         
         
         <p id="AvBhBhS_16">
            	stauti prasahya tava ṣoḍaśadhā vibhajya <br />mūrtiṃ pramāṇaracano munir akṣapādaḥ |<br />
            	dravyādivasturacanābhir upāttabhede <br />vaiśeṣike kaṇabhujāpi nanu stuto 'si ||
             <span class="ref">AvBhBhS_16</span></p>
         
         
         <p id="AvBhBhS_17">
            	badhnāti kācid api śaktir anantaśakter <br />kṣetrajñam apratihatā bhavapāśajālaiḥ |<br />
            	jñānāsinā ca vinikṛtya guṇān aśeṣān <br />anyā karoty abhimukhaṃ puruṣaṃ vimuktau ||
             <span class="ref">AvBhBhS_17</span></p>
         
         
         <p id="AvBhBhS_18">
            	ekāṃ bata cyutasamastabhavapravṛttim <br />āhur vimuktim iti śāntatamām avasthām |<br />
            	sthityudbhavapralayinīm aparām avasthām <br />saṃsāriṇīm iti vadanti tavaiva santaḥ ||
             <span class="ref">AvBhBhS_18</span></p>
         
         
         <p id="AvBhBhS_19">
            	ajñānatīvratimiropahataprakāśās <br />tvaddūṣaṇaṃ prati vinaṣṭadhiyo 'pi santaḥ |<br />
            	tāvat tyajanti na bhavaṃ bhagavaṃs tvayaiva <br />yāvat svaśaktikiraṇair na vibodhitāḥ syuḥ ||
             <span class="ref">AvBhBhS_19</span></p>
         
         
         <p id="AvBhBhS_20">
            	guhyaṃ guhāśrayam ajam paramaṃ pavitram <br />ekaṃ vibhuṃ sakalavāṅmayabījam ādyam |<br />
            	samyak prayuktam abhivāñchitahtubhūtam <br />āhur bhavantam apare nanu śabdatattvam ||
             <span class="ref">AvBhBhS_20</span></p>
         
         
         <p id="AvBhBhS_21">
            	tīrthakriyāvyasaninaḥ svamanīṣikābhir <br />urprekṣya tattvam iti yad yad amī vadanti |<br />
            	tat tattvam eva bhavato 'sti na kiṃcid anyat <br />saṃjñāsu kevalam ayaṃ viduṣāṃ vivādaḥ ||
             <span class="ref">AvBhBhS_21</span></p>
         
         
         <p id="AvBhBhS_22">
            	sarvajñabījam avikāram aluptaśaktim <br />niḥśreyasābhyudayamārgavidhānahetum |<br />
            	tvām eva deva guravaḥ prathame 'pi samyag <br />ārādhya tīrthakarabhā mahimānam āpuḥ ||
             <span class="ref">AvBhBhS_22</span></p>
         
         
         <p id="AvBhBhS_23">
            	sarvajñātā yad api lakṣaṇayā parasya <br />mukhyā  tathāpi bhavataḥ parameśvaratvāt |<br />
            	svātantryam apy anupacāram upaiti yogam <br />tvayy eva nātha jagataḥ khalu kartṛbhāvāt ||
             <span class="ref">AvBhBhS_23</span></p>
         
         
         <p id="AvBhBhS_24">
            	dṛśyena kaścid api gacchati vastujātam <br />anyo 'numānasamayair aparo 'pi śabdaiḥ |<br />
            	pratyakṣavastu bhavataḥ punar akrameṇa <br />sarvaṃ karāmalakavad viditaṃ prameyam ||
             <span class="ref">AvBhBhS_24</span></p>
         
         
         <p id="AvBhBhS_25">
            	asyātmano viṣayiṇaḥ paratantravṛtter <br />anyaś ca nātha jagataḥ prakṛteḥ parasya |<br />
            	saṃyojane ca viratau ca paro 'si hetuḥ <br />saṃsāracakraparivartanayantravāhaḥ ||
             <span class="ref">AvBhBhS_25</span></p>
         
         
         <p id="AvBhBhS_26">
            	kurvan muhuḥ svayam atandritayāpi buddhyā <br />karmāṇi śāstraviṣayopanibandhanāni |<br />
            	saṃyujyate samucitena tu yatphalena <br />tacceṣṭitasya phalam apratimaṃ tavaiva ||
             <span class="ref">AvBhBhS_26</span></p>
         
         
         <p id="AvBhBhS_27">
            	utsāhaśaktirahitān vikalān apuṇyān <br />mandān nirastasamayānn aghṛṇānn asatyān |<br />
            	avāñchitena viniyojayatā phalena <br />luptas tvayā puruṣakāraviśeṣavāda ||
             <span class="ref">AvBhBhS_27</span></p>
         
         
         <p id="AvBhBhS_28">
            	karmāṇi vedavihitāni sukhapradāni <br />pretyaiti tatphalam idaṃ phalam antavac ca |<br />
            	tvacchāsane sukham anantam aśeṣadoṣa- <br />ploṣāya bhaktivihitām praṇatiṃ yad āhuḥ ||
             <span class="ref">AvBhBhS_28</span></p>
         
         
         <p id="AvBhBhS_29">
            	prākāmyam ātmani yadā prakaṭīkaroṣi <br />vyaktīḥ pratikṣaṇam apūrvatayā dadhānaḥ |<br />
            	tvayy eva so 'pi bhagavan bhajate 'rthavattām <br />prayo 'vidagdharacitaḥ kṣaṇabhaṅgavādaḥ ||
             <span class="ref">AvBhBhS_29</span></p>
         
         
         <p id="AvBhBhS_30">
            	yat tīrthikair jagati janmabhir aprameyair <br />nāsādyate padam iti svamateṣu gītam |<br />
            	buddhyaikajanmikam iti bruvatāṃ vigṛhya <br />yeṣāṃ tvayā nanu kṛtaś caraṇaḥ śiraḥsu ||
             <span class="ref">AvBhBhS_30</span></p>
         
         
         <p id="AvBhBhS_31">
            	lubdhā  malīmasadhiyaḥ samayād apetā <br />rāhoparaktamanaso vaśino 'py asantaḥ |<br />
            	tvacchāsane vihitaliṅgaparigraheṇa <br />mucyanta ity atimahāṃs tava siṃhanādaḥ ||
             <span class="ref">AvBhBhS_31</span></p>
         
         
         <p id="AvBhBhS_32">
            	avyāhatasya bhagavan bhavadāgamasya <br />cintāmaṇer iva mahān asamaḥ prabhāvaḥ |<br />
            	samyag vidhānavihitāṃ yad avāpya dīkṣāṃ <br />jñānād ṛte 'pi khalu kevalatām upaiti ||
             <span class="ref">AvBhBhS_32</span></p>
         
         
         <p id="AvBhBhS_33">
            	jñānaṃ tiraḥkṛtam idam paśuvāsanābhir <br />āstāṃ yad ātmani vimuktiphalasya bījam |<br />
            	uddhāriṇeva bhagavan bhavadāgamena <br />sampāditaṃ bhavati mokṣaphalaprapūrtyai ||
             <span class="ref">AvBhBhS_33</span></p>
         
         
         <p id="AvBhBhS_34">
            	jantor yadā tava kadācid anugrahecchā <br />kṣīṇāśayo bhavati janmabhir aprameyaiḥ |<br />
            	saṃsārajālam ativāhya tavaiva śāntim <br />ātyantikīṃ vrajati bodhavivarjito 'pi ||
             <span class="ref">AvBhBhS_34</span></p>
         
         
         <p id="AvBhBhS_35">
            	etac caturdaśavidhaṃ bhuvanaṃ samastam <br />saṃsāramaṇḍalam avāntarabhedabhinnam |<br />
            	tvam pāsi haṃsi vidadhāsi yādṛcchayeti <br />matvā na lipyata iti pravadanti santaḥ ||
             <span class="ref">AvBhBhS_35</span></p>
         
         
         <p id="AvBhBhS_36">
            	aiśvaryam apratihataṃ sahajo virāgas <br />tṛptir nisargajanitā vaśitendriyeṣu |<br />
            	ātyantikaṃ sukhaṃ anāvaraṇā ca śaktir <br />jñānaṃ ca sarvaviṣayaṃ bhagavaṃs tavaiva ||
             <span class="ref">AvBhBhS_36</span></p>
         
         
         <p id="AvBhBhS_37">
            	yatnād upāttatamaso 'pi hi yad durāpam <br />ātyantikaṃ sukham apāstasamastaduḥkham |<br />
            	nītāḥ kharoṣṭrataravo 'pi tad ity aho te <br />svātantryam apratihataṃ bhuvanatraye 'pi ||
             <span class="ref">AvBhBhS_37</span></p>
         
         
         <p id="AvBhBhS_38">
            	yenāmalasphuritaratnaśikhāvitāno <br />haimīkṛto nipatatā sakalaḥ sumeruḥ |<br />
            	tasyātulaṃ phalam idaṃ tava śūkrabindor <br />ekasya yat kanakabhūṣaṇam āpa lokaḥ ||
             <span class="ref">AvBhBhS_38</span></p>
         
         
         <p id="AvBhBhS_39">
            	kālena saṃcitam apuṇyam anantakalpaṃ <br />lokatrayasya yad abhūt tripuraprakāram |<br />
            	dagdhaṃ tvayā tad iti samyag avetya kasya <br />mūḍhād ṛte bhavati na tvayi pakṣapātaḥ ||
             <span class="ref">AvBhBhS_39</span></p>
         
         
         <p id="AvBhBhS_40">
            	kṣīrodasāramathanapratilabdhajanma <br />vitrāsitatridaśasaṃhati kālakūṭam |<br />
            	nirmatsareṇa pibatā jagato hitāya <br />pītas tvayaiva sakalo nanu sādhuvādaḥ ||
             <span class="ref">AvBhBhS_40</span></p>
         
         
         <p id="AvBhBhS_41">
            	śāntātmanāpi bhavatā bhagavan prasahya <br />netrodbhavena dahatā dahanena kāmam |<br />
            	alpīyaso 'pi mahatāṃ samatikramasya <br />manye janāya viṣamaḥ kathito vipākaḥ ||
             <span class="ref">AvBhBhS_41</span></p>
         
         
         <p id="AvBhBhS_42">
            	snehād vidhāya dayitāṃ vapuṣo 'rdhabhāge <br />dhuryas tathāpi bhagavañ chamināṃ tvam eva |<br />
            	trailokyavismayakṛtāṃ tava ceṣṭitānām <br />adyāpi kaścid api nānukṛtiṃ karoti ||
             <span class="ref">AvBhBhS_42</span></p>
         
         
         <p id="AvBhBhS_43">
            	uccais tiraḥkṛtam idam bhuvanaṃ samastaṃ <br />yogaprabhāvajanitena balena yena |<br />
            	tasya prajāpatisutasya hṛtaḥ prasahya <br />garvas tvayeti bata kasya na vismayo 'tra ||
             <span class="ref">AvBhBhS_43</span></p>
         
         
         <p id="AvBhBhS_44">
            	aṅguṣṭhakena bhavatā vinipīḍitasya <br />yasyāsavo na vigatāḥ sahasā kathaṃcit |<br />
            	yatnāt sa eva vijito hariṇā cireṇa <br />nītyā daśānana iti kva nu vismayo 'yam ||
             <span class="ref">AvBhBhS_44</span></p>
         
         
         <p id="AvBhBhS_45">
            	mandākinī kanakapaṅkajapārijāta- <br />puṣpādhivāsitajalā nabhasaḥ patantī |<br />
            	lagnā tuṣārakaṇikeva jaṭāgrabhāge <br />kenāpareṇa bhavateva dhṛtānugṛhya ||
             <span class="ref">AvBhBhS_45</span></p>
         
         
         <p id="AvBhBhS_46">
            	āstāṃ tavānyad api tāvad atulyakakṣyam <br />aiśvaryam īśvarapadasya nimittabhūtam |<br />
            	tvacchepaso 'pi bhagavan na gato 'vasānaṃ <br />viṣṇuḥ pitāmahayutaḥ kim utāparasya ||
             <span class="ref">AvBhBhS_46</span></p>
         
         
         <p id="AvBhBhS_47">
            	śvetasya mṛtyudamanāntaravartino 'pi <br />sūnāpaśor iva vadhāvasare sthitasya |<br />
            	trāṇaṃ nigṛhya bhavatā yad akāri tasya <br />tat kasya vismayam alaṃ na karoti loke ||
             <span class="ref">AvBhBhS_47</span></p>
         
         
         <p id="AvBhBhS_48">
            	prītena yadvad upamanyur apāstamanyuḥ <br />kṣīrodasaṃvibhajanena kṛtas tvayāsau |<br />
            	tadvad vibho yadi jagaty aparo 'si kaścin <br />nirmucya matsaram amī pravadanti santaḥ ||
             <span class="ref">AvBhBhS_48</span></p>
         
         
         <p id="AvBhBhS_49">
            	vṛtradviṣaḥ sakuliśasya bhujasya śaktir <br />uttambhitā vihasatā bhavatā tathaiva |<br />
            	pūṣṇas tathaiva daśaneṣu bhagasya cākṣṇor <br />dakṣasya ca kratuphale mamatā nirastā ||
             <span class="ref">AvBhBhS_49</span></p>
         
         
         <p id="AvBhBhS_50">
            	viṣṇuprajāpatipurandaralokapālais <br />tiryaksurāsuranarair aparaiś ca divyaiḥ |<br />
            	loke yathā paśupate tava kalpitāni <br />sthānāni tadvad aparasya vadantu kasya ||
             <span class="ref">AvBhBhS_50</span></p>
         
         
         <p id="AvBhBhS_51">
            	śakrātmajasya nijaśārṅgarathāṅgapāṇau <br />kṛṣṇe sthite 'pi śakalīkṛtadānavendre |<br />
            	droṇāpageyakṛpakarṇabhayārditasya <br />śāṃ śāṃkara tvam akṛtha bhṛśam arjunasya ||
             <span class="ref">AvBhBhS_51</span></p>
         
         
         <p id="AvBhBhS_52">
            	ārādhitena bhagavan bhavatā hiraṇya- <br />vṛṣṭiṃ maruttanṛpateḥ kiratā yiyakṣoḥ |<br />
            	ye khyāpitā jagati bhaktajanaprasādās <br />tan nāstutaṃ tava vibho parameśvaratvam ||
             <span class="ref">AvBhBhS_52</span></p>
         
         
         <p id="AvBhBhS_53">
            	tīvravratasya kaṇadhūmanipātatapta- <br />sarvendriyasya bhavatā bhṛgunandanasya |<br />
            	tuṣṭena śarma yad akāri tadā sa śukraḥ <br />śītoṣṇavātajaladair divi bhāsamānaḥ ||
             <span class="ref">AvBhBhS_53</span></p>
         
         
         <p id="AvBhBhS_54">
            	etāni pāsi bhuvanāni yadā vigṛhya <br />seyaṃ vibhūtir atulā tava tāvad āstām |<br />
            	dakṣaprasūtim api te bhvanatraye 'smin <br />kaścin na vetti bhavatā saha ko vivādaḥ ||
             <span class="ref">AvBhBhS_54</span></p>
         
         
         <p id="AvBhBhS_55">
            	unmārgavarti guṇadoṣavivekamandam <br />ugraṃ malīmasam asaṃyatam alpasāram |<br />
            	bhītārthināśana dayāpara lokanātha <br />deva prasīda mama cittam idaṃ praśādhi ||
             <span class="ref">AvBhBhS_55</span></p>
         
         
         <p id="AvBhBhS_56">
            	etāni deva capalāni durāśayāni <br />lubdhāni ramyaviṣayopanibandhanāni |<br />
            	durdāntavājisadṛśāny avidheyabhāvād <br />vaśyāni me kuru sadaiva ṣaḍindriyāni ||
             <span class="ref">AvBhBhS_56</span></p>
         
         
         <p id="AvBhBhS_57">
            	nandīśvarasya manujasya sato 'tikāṣṭhaṃ <br />kālena mṛtyum acireṇa ninīṣitasya |<br />
            	sarvātmanā samatayā yad akāri tuṣṭyā <br />nāścaryam etad abhavan na ca bhāvi nāsti ||
             <span class="ref">AvBhBhS_57</span></p>
         
         
         <p id="AvBhBhS_58">
            	saṃsārapāśavaśam etad anīśam īśa <br />mithyā kutarkatimiropahataprakāśam |<br />
            	ceto mama kṣapitamanmatha dagdhakāla <br />satsevite pathi niyojaya devadeva ||
             <span class="ref">AvBhBhS_58</span></p>
         
         
         <p id="AvBhBhS_59">
            	kāyānubandhibhir anekavidhair apāyai <br />rāgādibhiś ca manasi pratilabdhabhāvaiḥ |<br />
            	mūḍhaḥ pṛthak pṛthag aham pravilupyamānas <br />tvattaḥ paraṃ kathaya kaṃ śaraṇaṃ vrajāmi ||
             <span class="ref">AvBhBhS_59</span></p>
         
         
         <p id="AvBhBhS_60">
            	āyāsakena khalu kāmapiśācakena <br />krodhagraheṇa ca punar niravagraheṇa |<br />
            	grastasya viklavadhiyaḥ pravimuktihetor <br />yat kṛtyam atra mama tatra tavaiva śaktiḥ ||
             <span class="ref">AvBhBhS_60</span></p>
         
         
         <p id="AvBhBhS_61">
            	yā sā jagatparibhavasya nimittabhūtā <br />hetuḥ svayaṃ surapater api lāghavasya |<br />
            	sā māṃ viḍambayati nātha sadaiva tṛṣṇā <br />bhindhi prasahya bhagavan na punarbhavāya ||
             <span class="ref">AvBhBhS_61</span></p>
         
         
         <p id="AvBhBhS_62">
            	yenāvṛtaḥ paśur ayaṃ hṛtabodhaśaktis <br />tattvaṃ na vetti jagate hitam ātmane vā |<br />
            	chindhi prasahya bhagavan mama tat samastam <br />ajñānajaṃ timiram astu mahāprakāśaḥ ||
             <span class="ref">AvBhBhS_62</span></p>
         
         
         <p id="AvBhBhS_63">
            	sarvāpadāṃ nilayam adhruvam asvatantram <br />āsannapātam avivekam asārasaṃjñam |<br />
            	yāvac charīrakam idam na vipadyate me <br />tāvan niyojaya vibho kuśalakriyāsu ||
             <span class="ref">AvBhBhS_63</span></p>
         
         
         <p id="AvBhBhS_64">
            	yat khidyate kamalayonir api stuvānaḥ <br />sākṣāc caturbhir api nāma mukhair bhavantam |<br />
            	tat ke vayaṃ tava guṇastavanakriyāsu <br />bhaktiḥ pramāṇam iti sarvam idaṃ kṣamasva ||
             <span class="ref">AvBhBhS_64</span></p>
         
         
         <p id="AvBhBhS_65">
            	kṛtvā mayā tava nutiṃ jagadekabandho <br />bhaktyā svabuddhisadṛśīm avadhūtanāmna |<br />
            	puṇyaṃ yad alpam api kiṃcid upāttam atra <br />lokasya tena bhagavaṃs tvayi bhaktir astu ||
             <span class="ref">AvBhBhS_65</span></p>
         
         
         <p>iti śrīmadavadhūtasiddhaviracitaṃ bhagavadbhaktistotraṃ samāptam ||</p>
         
         
      </div>
   </body>
</html>