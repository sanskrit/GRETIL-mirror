<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" /><title>Lolimbarāja: Vaidyajīvana (GRETIL)
	</title><style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style></head>
   <body>
      <h1>Lolimbarāja: Vaidyajīvana</h1>
      <div id="toc_container">
         <p class="toc_title">Contents of
            VaiJiv
         </p>
         <ul class="toc_list">
            <li><a href="#d1e738">vilāsa 1</a></li>
            <li><a href="#d1e1698">vilāsa 2</a></li>
            <li><a href="#d1e2080">vilāsa 3</a></li>
            <li><a href="#d1e2613">vilāsa 4</a></li>
            <li><a href="#d1e3221">vilāsa 5</a></li>
         </ul>
      </div>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_lolimbarAja-vaidyajIvana.xml">sa_lolimbarAja-vaidyajIvana.xml</a> with a rudimentary header. For a more extensive header please refer to the source
         file.
         
      </p>
      <p class="noindent"><b>Data entry: </b>Jürgen Hanneder and Thomas Schäfer
      </p>
      <p class="noindent"><b>Contribution: </b>Jürgen Hanneder
      </p>
      <p class="noindent"><b>Date of this version: </b>2019-05-23
      </p>
      <h4>
         <if test="fileDesc/sourceDesc/@xml:id" id=""></if>
         	  Source:
         	
      </h4>
      <ul class="dash">
         <li id="Hanneder2018">Jürgen Hanneder and Thomas Schäfer (eds.): Āyurveda und Poesie. Lolimbarājas Lehrgedicht »Leben des Arztes«. Marburg 2018.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen
      </p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	  If anyone wishes to assert copyright over this file, please contact the GRETIL
         management at gretil(at)sub(dot)uni-goettingen(dot)de.
         	  The file will be immediately removed pending resolution of the claim.
      </p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none
      </p>
      <hr />
      <h2>Text</h2>
      <div xml:lang="sa-Latn">
         
         <div id="d1e738">
            	
            <h3>prathamo vilāsaḥ</h3>
            	
            <p id="VaiJiv_1.1">
               	  prakṛtisubhagagātraṃ prītipātraṃ ramāyā <br />diśatu kim api dhāma śyāmalaṃ maṅgalaṃ vaḥ /<br />
               	  aruṇakamalalīlāṃ yasya pādau dadhāte <br />praṇataharajaṭālīgāṅgariṅgattaraṅge //
               	 <span class="ref">VaiJiv_1.1</span></p>
            	
            <p id="VaiJiv_1.2">
               	  ratnaṃ vāmadṛśāṃ dṛśāṃ sukhakaraṃ śrīsaptaśṛṅgāspadaṃ <br />spaṣṭāṣṭādaśabāhu tad bhagavato bhargasya bhājyaṃ bhaje /<br />
               	  yadbhaktena mayā ghaṭastani ghaṭīmadhye samutpādyate <br />padyānāṃ śatam aṅganādharasudhāspardhāvidhānoddhuram //
               	 <span class="ref">VaiJiv_1.2</span></p>
            	
            <p id="VaiJiv_1.3">
               	  divākaraprasādena rogyārogyasamīhayā /<br />
               	  samāsena vayaṃ kurmaḥ kāvyaṃ sad vaidyajīvanam //
               	 <span class="ref">VaiJiv_1.3</span></p>
            	
            <p id="VaiJiv_1.4">
               	  tathāpi kriyate granthaḥ santi yady api durjanāḥ /<br />
               	  na hi dasyubhayāl loko dainyavān iva vartate //
               	 <span class="ref">VaiJiv_1.4</span></p>
            	
            <p id="VaiJiv_1.5">
               	  yeṣāṃ na ceto lalanāsu lagnaṃ <br />magnaṃ na sāhityasudhāsamudre /<br />
               	  jñāsyanti te kiṃ mama ha prayāsān <br />andhā yathā vāravadhūvilāsān //
               	 <span class="ref">VaiJiv_1.5</span></p>
            	
            <p id="VaiJiv_1.6">
               	  gadagañjanāya caturaiś carakādyair <br />munibhir nṛṇāṃ karuṇayā kathitaṃ yat /<br />
               	  akhilaṃ likhāmi khalu tasya rahasyaṃ <br />svakapolakalpitam ihāsti na kiñcit //
               	 <span class="ref">VaiJiv_1.6</span></p>
            	
            <p id="VaiJiv_1.7">
               	  guror adhītākhilavaidyavidyaḥ <br />pīyūṣapāṇiḥ kuśalaḥ kriyāsu /<br />
               	  gataspṛho dhairyadharaḥ kṛpāluḥ <br />śuddho 'dhikārī bhiṣag īdṛśaḥ syāt //
               	 <span class="ref">VaiJiv_1.7</span></p>
            	
            <p id="VaiJiv_1.8">
               	  ādau nidānavidhinā vidadhyād vyādhiniścayam /<br />
               	  tataḥ sādhyaṃ samīkṣeta paścād bhiṣag upācaret //
               	 <span class="ref">VaiJiv_1.8</span></p>
            	
            <p id="VaiJiv_1.9">
               	  auṣadhaṃ mūḍhavaidyānāṃ tyajantu jvarapīḍitāḥ /<br />
               	  parasaṃsargasaṃsaktakalatram iva sādhavaḥ //
               	 <span class="ref">VaiJiv_1.9</span></p>
            	
            <p id="VaiJiv_1.10">
               	  pathye sati gadārtasya kim auṣadhaniṣevaṇam /<br />
               	  pathye 'sati gadārtasya kim auṣadhaniṣevaṇam //
               	 <span class="ref">VaiJiv_1.10</span></p>
            	
            <p id="VaiJiv_1.11">
               	  mahīndramahilātrapāpradapadāravinde tathā <br />payonidhipayastatī jaladharair upāttā yathā /<br />
               	  api prakṛtinīrasā nṛpabhiṣagbhir aṅgīkṛtā <br />bhaviṣyati sarasvatī rasavatī murāsāpateḥ //
               	 <span class="ref">VaiJiv_1.11</span></p>
            	
            <p id="VaiJiv_1.12">
               	  iha gamiṣyati vaidyamatiḥ śramaṃ <br />prathamam eva punas tu mahāsukham /<br />
               	  priyatamasya mṛgākṣi samāgame <br />navakaragrahaṇā gṛhiṇī yathā //
               	 <span class="ref">VaiJiv_1.12</span></p>
            	
            <p id="VaiJiv_1.13">
               	  yataḥ sarveṣu rogeṣu prāyaśo balavān jvaraḥ /<br />
               	  atas tasya pratīkāraṃ prathamaṃ kurmahe vayam //
               	 <span class="ref">VaiJiv_1.13</span></p>
            	
            <p id="VaiJiv_1.14">
               	  devadārudhanāviśvabṛhatīdvayapācanam /<br />
               	  jvare pūrvaṃ pibec cāru payodharadharādhare //
               	 <span class="ref">VaiJiv_1.14</span></p>
            	
            <p id="VaiJiv_1.15">
               	  chinnauṣadhāmbhodharadhanvayāsaiḥ <br />kirātatiktāmbudareṇuyāsaiḥ /<br />
               	  viśvāvṛṣāmbhodharadhanvayāsaiḥ <br />kvātho marutpittakaphajvareṣu //
               	 <span class="ref">VaiJiv_1.15</span></p>
            	
            <p id="VaiJiv_1.16">
               	  uśīrakalaśīmahauṣadhakirātakāmbhodhara-<br />sthirābṛhatikādvayāmṛtalatātrikaṇṭaiḥ kṛtam /<br />
               	  kaṣāyakam amuṃ pibet pavanajajvaravyākulaḥ <br />pumān daśaśatacchadacchadamadagrasallocane //
               	 <span class="ref">VaiJiv_1.16</span></p>
            	
            <p id="VaiJiv_1.17">
               	  pīyūṣalokapāñcālīcaraṇānāṃ kaṣāyakam /<br />
               	  pīyamānaḥ priye hanti hanumajjanakajvaram //
               	 <span class="ref">VaiJiv_1.17</span></p>
            	
            <p id="VaiJiv_1.18">
               	  chinnodbhavāparpaṭavārivāha-<br />bhūnimbaśuṇṭhījanitaḥ kaṣāyaḥ /<br />
               	  samīrapittajvarajarjarāṇāṃ <br />karoti bhadraṃ khalu pañcabhadraḥ //
               	 <span class="ref">VaiJiv_1.18</span></p>
            	
            <p id="VaiJiv_1.19">
               	  eka eva khalu pittakajvaraṃ <br />hanti parpaṭakṛtaḥ kaṣāyakaḥ /<br />
               	  candanodakamahauṣadhānvitaś <br />cet tadā kim u punar vicāraṇā //
               	 <span class="ref">VaiJiv_1.19</span></p>
            	
            <p id="VaiJiv_1.20">
               	  drākṣāparpaṭarājavṛkṣakaṭukāmustābhayānāṃ jalaṃ <br />mūrcchāśoṣanidāghatṛṭpralapanabhrāntyādipittajvare /<br />
               	  duḥsparśapramadākirātakaṭukāsiṃhāsyareṇūdbhavaḥ <br />kvāthaḥ śarkarayānvito harati tṛḍdāhāsrapittajvarān //
               	 <span class="ref">VaiJiv_1.20</span></p>
            	
            <p id="VaiJiv_1.21">
               	  aho kimarthaṃ bahavaḥ kaṣāyāḥ <br />parāśarādyair munibhir pradiṣṭāḥ /<br />
               	  chinnāśivāparpaṭatoyapānāt <br />pittajvaraḥ kiṃ na sarīsarīti //
               	 <span class="ref">VaiJiv_1.21</span></p>
            	
            <p id="VaiJiv_1.22">
               	  jalajalajapayodareṇuviśvau-<br />ṣadhaśiśiraiḥ sahitaṃ ṣaḍaṅgam etat /<br />
               	  sapadi sukhakaraṃ sadā sadāha-<br />jvaratṛṣi yojyam idaṃ navajvare 'pi //
               	 <span class="ref">VaiJiv_1.22</span></p>
            	
            <p id="VaiJiv_1.23">
               	  lohitacandanapadmakadhānya-<br />chinnaruhāpicumandakaṣāyaḥ /<br />
               	  pittakaphajvaradāhapipāsā-<br />vāntivināśahutāśaharaḥ syāt //
               	 <span class="ref">VaiJiv_1.23</span></p>
            	
            <p id="VaiJiv_1.24">
               	  sahasradhautena ghṛtena kartur <br />abhyaṅgam oṣaḥ kṛśatāṃ bibharti /<br />
               	  anyāṅganāsaṃgamalālasasya <br />svīyeṣu dāreṣu yathābhilāṣaḥ //
               	 <span class="ref">VaiJiv_1.24</span></p>
            	
            <p id="VaiJiv_1.25">
               	  tṛḍdāhamohāḥ praśamaṃ prayānti <br />nimbapravālotthitaphenalepāt /<br />
               	  yathā narāṇāṃ dhanināṃ dhanāni <br />samāgamād vāravilāsinīnām //
               	 <span class="ref">VaiJiv_1.25</span></p>
            	
            <p id="VaiJiv_1.26">
               	  amalaiḥ kamalair athānilair <br />alasaiḥ puṣparasaiḥ samanvitaiḥ /<br />
               	  jalakelikathākutūhalair <br />api pittajvarajā rujo jayet //
               	 <span class="ref">VaiJiv_1.26</span></p>
            	
            <p id="VaiJiv_1.27">
               	  śrīkhaṇḍamaṇḍitakalevaravallarīṇāṃ <br />muktāphalākulaviśālakucasthalīnām /<br />
               	  vaidagdhyamugdhavacasāṃ suvilāsinīnām <br />āliṅganaṃ sakaladāham apākaroti //
               	 <span class="ref">VaiJiv_1.27</span></p>
            	
            <p id="VaiJiv_1.28">
               	  śayyā pallavapadmapattraracitā vāso vayasyaiḥ samaṃ <br />kāntāre kusumasphurattaruvare gānaṃ vipañcīyutam /<br />
               	  ālāpāś ca śukālikokilakṛtāḥ kāntāś ca kāntāḥ kathāḥ <br />vātāś cāmalavālakavyajanajā dāhaṃ nirākurvate //
               	 <span class="ref">VaiJiv_1.28</span></p>
            	
            <p id="VaiJiv_1.29">
               	  ayi nitambini gāyanalālase <br />madhuravāṇi nikāmamadālase /<br />
               	  vapuṣi dāhayute vihitaṃ himaṃ <br />himahimāṃśujalair anulepanam //
               	 <span class="ref">VaiJiv_1.29</span></p>
            	
            <p id="VaiJiv_1.30">
               	  śubhrābhravibhramadhare śaśāṅkakarasundare /<br />
               	  candanaiś carcite harmye svāpas tāpam apohati //
               	 <span class="ref">VaiJiv_1.30</span></p>
            	
            <p id="VaiJiv_1.31">
               	  prāṇapreyasi mā pibantu puruṣāḥ pittajvaravyākulāḥ <br />nānāvallijalaṃ vilambitaphalaṃ pāne viṣādapradam /<br />
               	  tat taiḥ kiṃ kriyatāṃ cikitsakapate mugdhe sukhaṃ sevyatāṃ <br />sadyas tāpaharaḥ sudhādhikataraḥ kāntādharaḥ kevalam //
               	 <span class="ref">VaiJiv_1.31</span></p>
            	
            <p id="VaiJiv_1.32">
               	  kāntākaṭākṣadagdhānāṃ vada vaidya kim auṣadham /<br />
               	  dṛḍham āliṅganaṃ pathyaṃ kvathaś cādharacumbanam //
               	 <span class="ref">VaiJiv_1.32</span></p>
            	
            <p id="VaiJiv_1.33">
               	  pittajvare kiṃ rasaphāṇṭalepaiḥ <br />kiṃ vā kaṣāyair amṛtena vā kim /<br />
               	  peyaṃ priyāyā mukham ekam eva <br />lolimbarājena sadānubhūtam //
               	 <span class="ref">VaiJiv_1.33</span></p>
            	
            <p id="VaiJiv_1.34">
               	  prātaḥ paryuṣitaṃ dhānyasalilaṃ sitayā yutam /<br />
               	  antardāhaṃ haret pītaṃ duḥkhaṃ durgārcanaṃ yathā //
               	 <span class="ref">VaiJiv_1.34</span></p>
            	
            <p id="VaiJiv_1.35">
               	  pañcamūlyamṛtāmustāviśvabhūnimbasādhitaḥ /<br />
               	  kaṣāyaḥ śamayaty āśu vāyumāyubhavaṃ jvaram //
               	 <span class="ref">VaiJiv_1.35</span></p>
            	
            <p id="VaiJiv_1.36">
               	  śṛṅgīkaṇākaṭphalapuṣkarāṇāṃ <br />kṣaudrānvitānāṃ vihito 'valehaḥ /<br />
               	  śvāsena kāsena yutaṃ balāsa-<br />jvaraṃ jayed atra na kāpi śaṅkā //
               	 <span class="ref">VaiJiv_1.36</span></p>
            	
            <p id="VaiJiv_1.37">
               	  bhārṅgīguḍūcīghanadārusiṃhī-<br />śuṇṭhīkaṇāpuṣkarajaḥ kaṣāyaḥ /<br />
               	  jvaraṃ nihanti śvasanaṃ kṣiṇoti <br />kṣudhāṃ karoti praruciṃ tanoti //
               	 <span class="ref">VaiJiv_1.37</span></p>
            	
            <p id="VaiJiv_1.38">
               	  mama dvayaṃ vismayam ātanoti <br />tiktākaṣāyo mukhatiktatāghnaḥ /<br />
               	  nipīḍitorojasarojakośā <br />yoṣā pramodaṃ pracuraṃ prayāti //
               	 <span class="ref">VaiJiv_1.38</span></p>
            	
            <p id="VaiJiv_1.39">
               	  kvāthaḥ kaṭphalakaṭtṛṇābdadhanikāśṛṅgyugragandhābhayā-<br />bhārṅgīparpaṭaviśvadevatarujo bāhlīkamadhvanvitaḥ /<br />
               	  kāsaśvāsamukhāmayajvarabalaśleṣmaprakopāpahaḥ <br />tadvat komalakaṇṭhi kaṇṭhajanitāṃ pīḍāṃ ca jahrīyate //
               	 <span class="ref">VaiJiv_1.39</span></p>
            	
            <p id="VaiJiv_1.40">
               	  aruciṃ dyati luṅgakesaraṃ <br />saghṛtaṃ saindhavacūrṇacarcitam /<br />
               	  rucim amburuhasya tanvi te <br />nayanaṃ khañjanagañjanaṃ yathā //
               	 <span class="ref">VaiJiv_1.40</span></p>
            	
            <p id="VaiJiv_1.41">
               	  granthīndrajāmarapurākṛmiśatrubhārṅgī-<br />bhṛṅgītrikaṭvanalakaṭphalapauṣkarāṇām /<br />
               	  rāsnābhayābṛhatikādvayadīpyabhūta-<br />keśīkirātakavacācavikāvṛkīnām //
               	 <span class="ref">VaiJiv_1.41</span></p>
            	
            <p id="VaiJiv_1.42">
               	  kvātho hanyāt saṃnipātān samagrān <br />buddhibhraṃśaṃ svedaśaityapralāpān /<br />
               	  śūlādhmānān vidradhiśleṣmavātān <br />vātavyādhīn sūtikānāṃ ca tadvat //
               	 <span class="ref">VaiJiv_1.42</span></p>
            	
            <p id="VaiJiv_1.43">
               	  saṃnipātasya kālasya kaścid bhedo na vidyate /<br />
               	  cikitsako jayed yas tu tasmāt ko 'sti pratāpavān //
               	 <span class="ref">VaiJiv_1.43</span></p>
            	
            <p id="VaiJiv_1.44">
               	  saṃnipātodadhau magnān uddhared yaḥ kṛpākaraḥ /<br />
               	  tasmai kiṃ kiṃ na deyaṃ syād vada kovidanandini //
               	 <span class="ref">VaiJiv_1.44</span></p>
            	
            <p id="VaiJiv_1.45">
               	  tridoṣājagaragrastaṃ mocayed yaḥ sa vaidyarāṭ /<br />
               	  ātmāpi tasmai dātavyaḥ kiṃ punaḥ kanakādikam //
               	 <span class="ref">VaiJiv_1.45</span></p>
            	
            <p id="VaiJiv_1.46">
               	  yaḥ śophaḥ śrutimūlajaḥ sa kaṭhinaḥ śānte tridoṣajvare <br />raktaṃ tatra jalaukayā pariharet sarpiḥ pibec cāturaḥ /<br />
               	  rāsnānāgaraluṅgamūlahutabhugdārvyagnimanthaiḥ samair <br />lepaḥ syād aravindavandyanayane śophavyathādhvaṃsanaḥ //
               	 <span class="ref">VaiJiv_1.46</span></p>
            	
            <p id="VaiJiv_1.47">
               	  arkānantākirātāmaratarurasanāsindhuvārogragandhā-<br />tarkārīśigrupañcoṣaṇaghuṇadayitāmārkavāṇāṃ kaṣāyaḥ /<br />
               	  sadyas tīvrān tridoṣān apaharati dhanurmārutaṃ dantabandhaṃ <br />śaityaṃ gātreṣu gāḍhaṃ śvasanakasanakaṃ sūtikāvātarogān //
               	 <span class="ref">VaiJiv_1.47</span></p>
            	
            <p id="VaiJiv_1.48">
               	  tiktātiktakaparpaṭāmṛtaśaṭīrāsnākaṇāpauṣkara-<br />trāyantībṛhatīsurauṣadhiśivāduḥsparśabhārṅgīkṛtaḥ /<br />
               	  kvātho nāśayati tridoṣanikaraṃ svāpaṃ divā jāgaraṃ <br />naktaṃ tṛṇmukhaśoṣadāhakasanaśvāsān aśeṣān api //
               	 <span class="ref">VaiJiv_1.48</span></p>
            	
            <p id="VaiJiv_1.49">
               	  śūlāt pārśvaśiraḥsthitāt kasanataḥ śvāsāc ca jīrṇajvarān <br />muktaḥ syāt puruṣaḥ payaḥ paripiban pañcāṅghriṇā pācitam /<br />
               	  ekāsau guḍapippalī vijayate jīrṇajvarājīrṇaruk-<br />kṣunmāndyārucipāṇḍujantukasanaśvāsān kim anyauṣadhaiḥ //
               	 <span class="ref">VaiJiv_1.49</span></p>
            	
            <p id="VaiJiv_1.50">
               	  jīrṇajvaraṃ kaphayutaṃ kaṇayā sametaś <br />chinnodbhavodbhavakaṣāyaka eva hanti /<br />
               	  rāmo daśāsyam iva rāma iva pralambaṃ <br />rāmo yathā samaramūrdhani kārtavīryam //
               	 <span class="ref">VaiJiv_1.50</span></p>
            	
            <p id="VaiJiv_1.51">
               	  pañcamūlīkaṣāyasya sakṛṣṇasya niṣevaṇāt /<br />
               	  jīrṇajvaro kaphodbhūto vidadhāti palāyanam //
               	 <span class="ref">VaiJiv_1.51</span></p>
            	
            <p id="VaiJiv_1.52">
               	  śaṭī śuṇṭhī reṇuḥ suratarur anantā bṛhatikā <br />ghanas tiktā tiktaṃ khalu navabhir ebhir viracitaḥ /<br />
               	  kaṣāyaḥ pīto 'yaṃ madhukaṇavimiśraḥ śamayati <br />tridoṣaṃ niḥśeṣaṃ viṣamam api jīrṇajvaram api //
               	 <span class="ref">VaiJiv_1.52</span></p>
            	
            <p id="VaiJiv_1.53">
               	  vāsāpaṭolatriphalādrākṣāśamyākanimbajaḥ /<br />
               	  samadhuḥ sasitaḥ kvātho hanyād ekāhikajvaram //
               	 <span class="ref">VaiJiv_1.53</span></p>
            	
            <p id="VaiJiv_1.54">
               	  tanvaṅgi gaṅgottaratīrabhūmau <br />mamāra hā ko 'py asutas tapasvī /<br />
               	  jalāñjaliṃ tasya kṛte dadātu <br />saikāhikaḥ syād yadi te 'nujanmā //
               	 <span class="ref">VaiJiv_1.54</span></p>
            	
            <p id="VaiJiv_1.55">
               	  saśiśiraḥ sadhanaḥ samahauṣadhaḥ <br />sanaladaḥ sakaṇaḥ sapayodharaḥ /<br />
               	  samadhuśarkara eṣa kaṣāyako <br />jayati bālamṛgākṣi tṛtīyakam //
               	 <span class="ref">VaiJiv_1.55</span></p>
            	
            <p id="VaiJiv_1.56">
               	  cāturthiko gacchati rāmaṭhasya <br />ghṛtena jīrṇena yutasya nasyāt /<br />
               	  līlāvatīnāṃ navayauvanānāṃ <br />mukhāvalokād iva sādhubhāvaḥ //
               	 <span class="ref">VaiJiv_1.56</span></p>
            	
            <p id="VaiJiv_1.57">
               	  akhaṇḍitaśaratkālakalānidhisamānane /<br />
               	  cāturthikaharaṃ nasyaṃ munidrumadalāmbunā //
               	 <span class="ref">VaiJiv_1.57</span></p>
            	
            <p id="VaiJiv_1.58">
               	  suradāruśivāśivāsthirā-<br />vṛṣaviśvaiḥ kvathitaḥ kaṣāyakaḥ /<br />
               	  madhunā sitayā ca saṃyutaḥ <br />paripītaḥ śamayec caturthikam //
               	 <span class="ref">VaiJiv_1.58</span></p>
            	
            <p id="VaiJiv_1.59">
               	  takraṃ tryūṣaṇacūrṇayuktam atha vā madyaṃ hasantīṃ satīṃ <br />tadvat kambalarallakān atha kuthāṃ śītāturaḥ śīlayet /<br />
               	  āliṅgeyur amuṃ himāvadhi dṛḍhaṃ tāruṇyadarpālasāḥ <br />kāśmīrāgaruliptapīvarakucāḥ kāmaṃ kuraṅgīdṛśāḥ //
               	 <span class="ref">VaiJiv_1.59</span></p>
            	
            <p id="VaiJiv_1.60">
               	  śakrāhvadadrughnavṛṣāmṛtānāṃ <br />nirguṇḍikābhṛṅgamahauṣadhānām /<br />
               	  kṣudrāyavānīsahitaḥ kaṣāyaḥ <br />śītajvarāraṇyahiraṇyaretāḥ //
               	 <span class="ref">VaiJiv_1.60</span></p>
            	
            <p id="VaiJiv_1.61">
               	  vāṅmādhuryajitāmṛte 'mṛtalatā lakṣmīśivābhe śivā <br />viśvaṃ viśvavare ghano ghanakuce siṃhī ca siṃhodari /<br />
               	  ebhiḥ pañcabhir oṣadhair madhukaṇāyuktaḥ kaṣāyaḥ kṛtaḥ <br />pītaś ced viṣamajvaraḥ kim u tadā tanvaṅgi na kṣīyate //
               	 <span class="ref">VaiJiv_1.61</span></p>
            	
            <p id="VaiJiv_1.62">
               	  sanāgarāyāḥ sapayodharāyāḥ <br />sasiṃhikāyāḥ saguḍūcikāyāḥ /<br />
               	  dhātryāḥ kaṣāyo madhunā vimiśraḥ <br />kaṇāvimiśro viṣamajvaraghnaḥ //
               	 <span class="ref">VaiJiv_1.62</span></p>
            	
            <p id="VaiJiv_1.63">
               	  nānyāni mānyāni kim auṣadhāni <br />paraṃ tu kānte na rasonakalkāt /<br />
               	  tailena yuktād aparaḥ prayogo <br />mahāsamīre viṣamajvare 'pi //
               	 <span class="ref">VaiJiv_1.63</span></p>
            	
            <p id="VaiJiv_1.64">
               	  bhavati viṣamahantrī cetakī kṣaudrayuktā <br />bhavati viṣamahantrī pippalī vardhamānā /<br />
               	  viṣamarujam ajājī hanti yuktā guḍena <br />praśamayati tathogrā sevyamānā guḍena //
               	 <span class="ref">VaiJiv_1.64</span></p>
            	
            <p id="VaiJiv_1.65">
               	  kim u bhramayasi priye kuvalayaṃ karābhyām idaṃ <br />madīyavacanaṃ sudhārasasamaṃ samākarṇaya /<br />
               	  purāṇaviṣamajvare kulakanimbasiṃhīndrajā-<br />mṛtāghanakaṣāyako madhuyuto varīvartate //
               	 <span class="ref">VaiJiv_1.65</span></p>
            	
            <p id="VaiJiv_1.66">
               	  svakāntijitarocane capalalocane mālatī-<br />prasūnanikarasphuratkabari pañcavaktrodari /<br />
               	  paṭolakaṭurohiṇīmadhukacetakīmustaka-<br />prakalpitakaṣāyako viṣamam āśu jejīyate //
               	 <span class="ref">VaiJiv_1.66</span></p>
            	
            <p id="VaiJiv_1.67">
               	  yo bhajet samadhuśyāmāṃ he hemakalaśastani /<br />
               	  viṣameṣu vyathās tasya na bhavanti kadācana //
               	 <span class="ref">VaiJiv_1.67</span></p>
            	
            <p id="VaiJiv_1.68">
               	  kṣaṇam api calatāṃ jahīhi mugdhe <br />śṛṇu vacanaṃ mama tanvi sāvadhānā /<br />
               	  vasati śirasi meghanādamūle <br />vrajatitarāṃ viṣamo viśāladṛṣṭe //
               	 <span class="ref">VaiJiv_1.68</span></p>
            	
            <p id="VaiJiv_1.69">
               	  viṣamam apaharaty asau kaṣāyo <br />madhumadhuro 'madhurāmṛtāśivānām /<br />
               	  aham iva tava mānini prakopaṃ <br />caraṇasaroruhayor luṭhan haṭhena //
               	 <span class="ref">VaiJiv_1.69</span></p>
            	
            <p id="VaiJiv_1.70">
               	  abale kamalātanuratnakale <br />caladṛkkamale dhṛtakāmakale /<br />
               	  amṛtābdaśivaṃ madhumad viṣame <br />viṣame viṣameṣuvilāsarate //
               	 <span class="ref">VaiJiv_1.70</span></p>
            	
            <p id="VaiJiv_1.71">
               	  ayi kuśāgrasamānamate mate <br />matimatām atimanmathamanthare /<br />
               	  jvaraharaṃ rugariṣṭaśivāvacā-<br />yavahavirjatusarṣapadhūpanam //
               	 <span class="ref">VaiJiv_1.71</span></p>
            	
            <p id="VaiJiv_1.72">
               	  tiktośīrabalādhānyaparpaṭāmbhodharaiḥ kṛtaḥ /<br />
               	  kvāthaḥ punaḥ samāyātaṃ jvaraṃ śīghraṃ nivārayet //
               	 <span class="ref">VaiJiv_1.72</span></p>
            	
            <p id="VaiJiv_1.73">
               	  gopīdvyāmalakīsthirāmagadhajātiktāpayaḥpālinī-<br />drākṣāśrīphaladhāvanīhimaviṣāmustendrajaiḥ sādhitam /<br />
               	  syād ājyaṃ viṣamajvarakṣayaśiraḥpārśvavyathārocaka-<br />chardiḥśoṣahalīmakapraśamanaṃ līlālatāmañjari //
               	 <span class="ref">VaiJiv_1.73</span></p>
            	
            <p id="VaiJiv_1.74">
               	  caladalatarusevā homamantras trinetra-<br />dvijajanagurupūjā viṣṇunāmnāṃ sahasram /<br />
               	  maṇidhṛtir api dānāny āśiṣas tāpasānāṃ <br />sakalam idam ariṣṭaṃ spaṣṭam aṣṭajvarāṇām //
               	 <span class="ref">VaiJiv_1.74</span></p>
            	
            <p id="VaiJiv_1.75">
               	  ayi ratnakale kalānidhe <br />kuśale kokilakomalasvare /<br />
               	  jvaravān jvaravarjito 'tha vā <br />laghu kuryād aśanaṃ dinātyaye //
               	 <span class="ref">VaiJiv_1.75</span></p>
            	
            <p>iti śrīdivākarasūnulolimbarājaviracite vaidyajīvane jvarapratīkāro nāma prathamo vilāsaḥ</p>
            
         </div>
         
         <div id="d1e1698">
            	
            <h3>dvitīyo vilāsaḥ</h3>
            	
            <p id="VaiJiv_2.1">
               	  amṛtātiviṣāsurarājayava-<br />stanayitnukirātakaviśvapayaḥ /<br />
               	  atisāraharaṃ jvaranāśakaraṃ <br />śṛṇu nirjitakuñjarakumbhakuce //
               	 <span class="ref">VaiJiv_2.1</span></p>
            	
            <p id="VaiJiv_2.2">
               	  śītośīrakayugmavatsakavṛkīpadmāhvadhānyāmṛtā-<br />bhūnimbāmbudabālabilvakaviṣāviśvauṣadhaiḥ sādhitaḥ /<br />
               	  kvātho mākṣikasādhito vijayate hṛllāsatṛṣṇāvamī-<br />dāhārocakasaṅgabhaṅgacaturaḥ sarvātisārajvarān //
               	 <span class="ref">VaiJiv_2.2</span></p>
            	
            <p id="VaiJiv_2.3">
               	  pañcāṅghrivṛkyabdabalendrabīja-<br />tvaksevyatiktāmṛtaviśvabilvaiḥ /<br />
               	  jvarātisārān savamīn sakāsān <br />saśvāsaśūlāñ chamayet kaṣāyaḥ //
               	 <span class="ref">VaiJiv_2.3</span></p>
            	
            <p id="VaiJiv_2.4">
               	  kaphādhike vā pavanādhike vā <br />dvayādhike vā gurupañcamūlam /<br />
               	  pittādhike syāl laghupañcamūlaṃ <br />punaḥ punaḥ pṛcchasi kiṃ mṛgākṣi //
               	 <span class="ref">VaiJiv_2.4</span></p>
            	
            <p id="VaiJiv_2.5">
               	  sadevadāruḥ saviṣaḥ sapāṭhaḥ <br />sajantuśatruḥ saghanaḥ satīkṣṇaḥ /<br />
               	  savatsakaḥ kvātha udāhṛto 'yaṃ <br />śophātisārāmbudhikumbhajanmā //
               	 <span class="ref">VaiJiv_2.5</span></p>
            	
            <p id="VaiJiv_2.6">
               	  ayi priye prītibhṛtāṃ murārau <br />kiṃ bālakaśrīghanadhānyaviśvaiḥ /<br />
               	  yasyāpy atīsārarujo na tasya <br />kiṃ bālakaśrīghanadhānyaviśvaiḥ //
               	 <span class="ref">VaiJiv_2.6</span></p>
            	
            <p id="VaiJiv_2.7">
               	  pittātisāro dhānyāmbubilvābdānāṃ nirudhyate /<br />
               	  kenātra jñāyate kartā paṇḍitena tvayā vinā //
               	 <span class="ref">VaiJiv_2.7</span></p>
            	
            <p id="VaiJiv_2.8">
               	  indrajameghamadākusumaśrī-<br />lodhramahauṣadhamocarasānām /<br />
               	  cūrṇam idaṃ guḍatakrasametaṃ <br />hanty acirād atisāram udāram //
               	 <span class="ref">VaiJiv_2.8</span></p>
            	
            <p id="VaiJiv_2.9">
               	  kalyāṇi kāñcanalatālalitāṅgayaṣṭe <br />tāmbūlaśālivadane lalane śṛṇu tvam /<br />
               	  śuṇṭhīmadākusumamocarasājamodās <br />takrānvitāḥ praśamayanty atisāram ugram //
               	 <span class="ref">VaiJiv_2.9</span></p>
            	
            <p id="VaiJiv_2.10">
               	  atisārapraśamanī citrapatrakaśobhitā /<br />
               	  vṛddhidā tanuvahneś ca śyāmā śyāmeva rājate //
               	 <span class="ref">VaiJiv_2.10</span></p>
            	
            <p id="VaiJiv_2.11">
               	  bāle bālalatāpravālalatikākārāṅghrihastādhare <br />mallīmālyalasatkucakṣitidhare ratnajvalanmekhale /<br />
               	  cañcatkuṇḍalamaṇḍale vijayate raktāmaśūlānvitā-<br />tīsāraṃ kuṭajābdabilvakaviṣādīpyaiḥ kaṣāyaḥ kṛtaḥ //
               	 <span class="ref">VaiJiv_2.11</span></p>
            	
            <p id="VaiJiv_2.12">
               	  dhātakyāmalakīpayodharavṛkīkaṭvaṅgayaṣṭīmadhu-<br />śrījambvāmraphalāsthināgaraviṣāhrīberalodhrendrajaiḥ /<br />
               	  tulyāṃśaṃ vihitaṃ sataṇḍulajalaṃ gaṅgādharākhyaṃ mahā-<br />cūrṇaṃ tūrṇam apākaroti sakalaṃ jīrṇātisāraṃ param //
               	 <span class="ref">VaiJiv_2.12</span></p>
            	
            <p id="VaiJiv_2.13">
               	  ayi kandukanindakastani <br />pramadārūpamadāpahāriṇi /<br />
               	  rudhirātisṛtau kaṣāyakaḥ <br />samadhur dāḍimavatsakatvacaḥ //
               	 <span class="ref">VaiJiv_2.13</span></p>
            	
            <p id="VaiJiv_2.14">
               	  candanaṃ vimalataṇḍulāmbunā <br />saṃyutaṃ madhuyutaṃ sitāyutam /<br />
               	  tṛḍvikhaṇḍanam asṛgvikhaṇḍanaṃ <br />khaṇḍanaṃ pracuradāhamehayoḥ //
               	 <span class="ref">VaiJiv_2.14</span></p>
            	
            <p id="VaiJiv_2.15">
               	  kukṣiśūlāmaśūlaghnaṃ vividhāsrātisārajit /<br />
               	  seveta saguḍaṃ bilvaṃ bilvatulyapayodhare //
               	 <span class="ref">VaiJiv_2.15</span></p>
            	
            <p id="VaiJiv_2.16">
               	  tṛṭśvāsakāsajvaraśophamūrchā-<br />hikkānnavidveṣaṇavāntiśūlaiḥ /<br />
               	  yukto 'tisārī smaratu prasahya <br />govinda gopāla gadādhareti //
               	 <span class="ref">VaiJiv_2.16</span></p>
            	
            <p id="VaiJiv_2.17">
               	  jātīphalaṃ nāgarasarpaphenau <br />kharjūphalaṃ bhinnam idaṃ ca nityaṃ /<br />
               	  yojyaṃ dviniṣkaṃ ca karīṣajātād <br />araṇyajād bhasmasamaṃ ca sarvam //
               	 <span class="ref">VaiJiv_2.17</span></p>
            	
            <p id="VaiJiv_2.18">
               	  niṣkārdhamātraṃ bhiṣajā prayojyaṃ <br />dvivāram etac chubhataṇḍulodaiḥ /<br />
               	  jīrṇātisāre rudhirāmayukte <br />hitaṃ saśūle bahuvegayukte //
               	 <span class="ref">VaiJiv_2.18</span></p>
            	
            <p id="VaiJiv_2.19">
               	  yavānī nāgarośīradhanikātiviṣāghanaiḥ /<br />
               	  bālabilvadviparṇībhir dīpanaṃ pācanaṃ bhavet //
               	 <span class="ref">VaiJiv_2.19</span></p>
            	
            <p id="VaiJiv_2.20">
               	  punarnavāvallijabāṇapuṅkha-<br />viśvāgnipathyācirabilvabilvaiḥ /<br />
               	  kṛtaḥ kaṣāyaḥ śamayed aśeṣān <br />durnāmagulmagrahaṇīvikārān //
               	 <span class="ref">VaiJiv_2.20</span></p>
            	
            <p id="VaiJiv_2.21">
               	  śuṇṭhīchinnaruhāviṣājaladharais tulyaiḥ kaṣāyaḥ kṛto <br />mandāgnau grahaṇīgade 'pi satataṃ sāmānubandhe hitaḥ /<br />
               	  śuṇṭhīkalkaśṛtaṃ ghṛtaṃ prapibataḥ pāṇḍvāmakāsāpahaṃ <br />syād vāyor anulomanaṃ grahaṇikā vegena jaṅgamyate //
               	 <span class="ref">VaiJiv_2.21</span></p>
            	
            <p id="VaiJiv_2.22">
               	  pāṭhāviṣākuṭajavṛkṣaphalatvagabda-<br />tiktāmadārasajanāgarabilvacūrṇam /<br />
               	  sakṣaudrataṇḍulajalaṃ grahaṇīpravāha-<br />raktapravāhagudaruggudajeṣu dadyāt //
               	 <span class="ref">VaiJiv_2.22</span></p>
            	
            <p id="VaiJiv_2.23">
               	  tulyāṃśaṃ sakalaṃ kirātakaṭukāmustendrajatryūṣaṇaṃ <br />bhāgaś candrakalāmitaḥ kuṭajato bhāgadvayaṃ citrakāt /<br />
               	  cūrṇaṃ ratnakalābhidhaṃ guḍapayoyuktaṃ ca pāṇḍujvarā-<br />tīsārārucikāmilāgrahaṇikāgulmapramehāpaham //
               	 <span class="ref">VaiJiv_2.23</span></p>
            	
            <p id="VaiJiv_2.24">
               	  kṣāradvandvapaṭutrikatrikaṭukaiś cavyājamodānalaiḥ <br />kṛṣṇāmūlakahiṅgujīramiśibhis tulyair vidheyaṃ rajaḥ /<br />
               	  pītaṃ koṣṇajalena kolapayasā takreṇa vānyauṣadhād <br />dhṛtkṣudgulmagudāṅkuragrahaṇiṣu prāyaḥ priyaṃ preyasi //
               	 <span class="ref">VaiJiv_2.24</span></p>
            	
            <p id="VaiJiv_2.25">
               	  dvikṣāraṣaṭkaṭupaṭuvrajahiṅgudīpyaiḥ <br />syāt sāraluṅgabadaraikarasena yuktaḥ /<br />
               	  śleṣmānilagrahaṇikāsu guḍaḥ praśastaḥ <br />nakṣatramukhyamukhi dīpanapācane 'lam //
               	 <span class="ref">VaiJiv_2.25</span></p>
            	
            <p id="VaiJiv_2.26">
               	  cūrṇaṃ cavyakacitraśrīviśvabheṣajanirmitam /<br />
               	  takreṇa sahitaṃ hanti grahaṇīṃ duḥkhakāriṇīm //
               	 <span class="ref">VaiJiv_2.26</span></p>
            	
            <p id="VaiJiv_2.27">
               	  rucakāgnimarīcānāṃ cūrṇaṃ takreṇa sevitam /<br />
               	  grahaṇyudaragulmārśaḥkṣunmāndyaplīhanāśanam //
               	 <span class="ref">VaiJiv_2.27</span></p>
            	
            <p id="VaiJiv_2.28">
               	  ājyaṃ payodharajalendrajabālabilva-<br />hrīberamocarasakalkayutaṃ supakvam /<br />
               	  āmānubandhasahitaṃ rudhirānvitaṃ ca <br />sadyo nihanti gṛhiṇi grahaṇīvikāram //
               	 <span class="ref">VaiJiv_2.28</span></p>
            	
            <p>iti śrīdivākarasūnulolimbarājaviracite vaidyajīvane grahaṇīpratīkāro nāma dvitīyo
               vilāsaḥ
            </p>
            
         </div>
         
         <div id="d1e2080">
            	
            <h3>tṛtīyo vilāsaḥ</h3>
            	
            <p id="VaiJiv_3.1">
               	  ataḥ paraṃ komalavāṇi kāsa-<br />śvāsapratīkāram udīrayāmaḥ /<br />
               	  nihanti kāsaṃ gurupañcamūlī-<br />kṛtaḥ kaṣāyaś capalāsahāyaḥ //
               	 <span class="ref">VaiJiv_3.1</span></p>
            	
            <p id="VaiJiv_3.2">
               	  ghanaviśvaśivāguḍajā guṭikā <br />tridinaṃ vadanāmbujamadhyadhṛtā /<br />
               	  harati śvasanaṃ kasanaṃ lalane <br />lalaneva himaṃ hṛdaye nihitā //
               	 <span class="ref">VaiJiv_3.2</span></p>
            	
            <p id="VaiJiv_3.3">
               	  ajasya mūtrasya śataṃ palānāṃ <br />śataṃ palānāṃ ca kalidrumasya /<br />
               	  pakvaṃ samadhv āśu nihanti kāsaṃ <br />śvāsaṃ ca tadvat sabalaṃ balāsam //
               	 <span class="ref">VaiJiv_3.3</span></p>
            	
            <p id="VaiJiv_3.4">
               	  ārdrād ardhatulā guḍād api tathārdhāṃśaṃ ca kustumbarī-<br />dīpyāyojaraṇatrijātajaladād etat paced yuktitaḥ /<br />
               	  leho ratnakale tavaiva kathitaḥ prāṇapriyāyā mayā <br />kāsārśojvarapīnasaśvayathurukgulmakṣayadhvaṃsanaḥ //
               	 <span class="ref">VaiJiv_3.4</span></p>
            	
            <p id="VaiJiv_3.5">
               	  rāsnābalāpadmakadevadāru-<br />phalatrikatryūṣaṇavellacūrṇam /<br />
               	  cintāmaṇi kṣaudraghṛtopapannaṃ <br />śvāsāṃś ca kāsāṃś ca nirākaroti //
               	 <span class="ref">VaiJiv_3.5</span></p>
            	
            <p id="VaiJiv_3.6">
               	  vāsāharidrādhanikāguḍūcī-<br />bhārṅgīkaṇānāgaradhāvanīnām /<br />
               	  kvāthena mārīcarajonvitena <br />śvāsāḥ kṣayaṃ yānti na kasya puṃsaḥ //
               	 <span class="ref">VaiJiv_3.6</span></p>
            	
            <p id="VaiJiv_3.7">
               	  tulyā lavaṅgamaricākṣaphalatvacaḥ syuḥ <br />sarvaiḥ samo nigaditaḥ khadirasya sāraḥ /<br />
               	  babbūlavṛkṣajakaṣāyayutaṃ ca cūrṇaṃ <br />kāsān nihanti vaṭikā ghaṭikāṣṭakānte //
               	 <span class="ref">VaiJiv_3.7</span></p>
            	
            <p id="VaiJiv_3.8">
               	  vātaṃ nirdalayan kaphaṃ kavalayann unmūlayan pīnasaṃ <br />dṛṣṭiṃ nirmalayan prabhāṃ prabalayan hṛdrogam utsārayan /<br />
               	  niḥśeṣaṃ jaṭharāmayaṃ praśamayann uddīpayan pāvakaṃ <br />kāsaśvāsanirāsasādhanam asau viśvākaṣāyaḥ smṛtaḥ //
               	 <span class="ref">VaiJiv_3.8</span></p>
            	
            <p id="VaiJiv_3.9">
               	  rūpaṃ kīdṛk kamalavadane nuḥ pare sau gireḥ syāt <br />saṃbuddhiḥ kā madhuravacane kāgnibījasya ṣaṣṭhiḥ /<br />
               	  kasya kvāthaḥ śvasanaśamano vallabheneti pṛṣṭā <br />vidvadvandyā drutam idam adāt sottaraṃ nāgarasya //
               	 <span class="ref">VaiJiv_3.9</span></p>
            	
            <p id="VaiJiv_3.10">
               	  kaṭutailena saṃyukto guḍo yāvan na sevitaḥ /<br />
               	  tāvan naśyati kiṃ śvāsaḥ pīyūṣamadhurādhare //
               	 <span class="ref">VaiJiv_3.10</span></p>
            	
            <p id="VaiJiv_3.11">
               	  sevitaṃ madhukhaṇḍābhyāṃ cūrṇaṃ marīcajaṃ yadi /<br />
               	  kimarthaṃ kriyate cintā kāsaśvāsau parājitau //
               	 <span class="ref">VaiJiv_3.11</span></p>
            	
            <p id="VaiJiv_3.12">
               	  ayi ratnakale nīlanalinacchadanekṣaṇe /<br />
               	  siṃhīkaṣāyaḥ sakaṇaḥ kāsagrāsakaraḥ kṣaṇāt //
               	 <span class="ref">VaiJiv_3.12</span></p>
            	
            <p id="VaiJiv_3.13">
               	  pippalīpippalīmūlavibhītakamahauṣadhaiḥ /<br />
               	  madhunā sevitaiḥ kāsaḥ praśāmyati kutūhalāt //
               	 <span class="ref">VaiJiv_3.13</span></p>
            	
            <p id="VaiJiv_3.14">
               	  rāvaṇasya suto hanyān mukhavārijadhāritaḥ /<br />
               	  śvasanaṃ kasanaṃ vāpi tam ivānilanandanaḥ //
               	 <span class="ref">VaiJiv_3.14</span></p>
            	
            <p id="VaiJiv_3.15">
               	  ayi prāṇapriye jātīphalalohitalocane /<br />
               	  śuṇṭhībhārṅgīkṛtaḥ kvāthaḥ śvāsahrāsāya pāyayet //
               	 <span class="ref">VaiJiv_3.15</span></p>
            	
            <p id="VaiJiv_3.16">
               	  asti prāṇapate mama priyatamā kandarpalīlā sakhī <br />kāsakleśavaśād atīva kṛśatāṃ prāptāsti sā sāmprataṃ /<br />
               	  tasyās tvaṃ kathayopacāram adhunā kṣaudrānvitaṃ dīyatāṃ <br />viśvagranthikaṇākalidrumabhavaṃ cūrṇaṃ cakorekṣaṇe //
               	 <span class="ref">VaiJiv_3.16</span></p>
            	
            <p id="VaiJiv_3.17">
               	  saṃyutaṃ guḍasarpibhyāṃ cūrṇaṃ trikaṭusaṃbhavam /<br />
               	  nihanti tarasā kāsāṃs trāsān iva satāṃ hariḥ //
               	 <span class="ref">VaiJiv_3.17</span></p>
            	
            <p id="VaiJiv_3.18">
               	  śṛṅgiberaraso yena madhunā saha sevitaḥ /<br />
               	  śvāsakāsabhayaṃ tasya na kadācid bhaviṣyati //
               	 <span class="ref">VaiJiv_3.18</span></p>
            	
            <p id="VaiJiv_3.19">
               	  pulomajāvallabhasūnupatnī-<br />tātātmabhūśekharavāhanasya /<br />
               	  saundaryadūrīkṛtarāmarāme <br />kaṣāyakaḥ kāsasamīrasarpaḥ //
               	 <span class="ref">VaiJiv_3.19</span></p>
            	
            <p id="VaiJiv_3.20">
               	  phalatrayacchinnaruhāhutāśa-<br />rāsnākṛmidhvaṃsikaṭutrayāṇām /<br />
               	  cūrṇaṃ samāṃśaṃ sitayā sametaṃ <br />kāsaṃ jayen nātra vicāraṇīyam //
               	 <span class="ref">VaiJiv_3.20</span></p>
            	
            <p id="VaiJiv_3.21">
               	  daśamūlakaṣāyamiśritaṃ vā lalane viśvakaṣāyamiśritaṃ vā /<br />
               	  prapibet kaṭikukṣivastiśūle dhruvam eraṇḍajatailam ekam eva //
               	 <span class="ref">VaiJiv_3.21</span></p>
            	
            <p id="VaiJiv_3.22">
               	  rāsnāmṛtānāgaradevadāru-<br />pañcāṅghriyugmendrayavaiḥ kaṣāyaḥ /<br />
               	  ruvūkatailena samanvito 'yaṃ <br />bhettā bhaved āmasamīraṇasya //
               	 <span class="ref">VaiJiv_3.22</span></p>
            	
            <p id="VaiJiv_3.23">
               	  vilāsinī vilāsena vilāsihṛdayaṃ yathā /<br />
               	  tathā guḍūcī viśvena hared āmasamīraṇam //
               	 <span class="ref">VaiJiv_3.23</span></p>
            	
            <p id="VaiJiv_3.24">
               	  samyaksvinnāś chagalajarase kānanotthāḥ kulatthāś <br />caile baddhāḥ parihṛtatuṣāḥ prauḍhasīmantinībhiḥ /<br />
               	  sūkṣmaṃ piṣṭāḥ paṭurasaniśācūrṇapūrṇāḥ kṣapāyāṃ <br />cakṣuḥkṣiptāḥ rudhiravikṛtiṃ saṃharanti tryaheṇa //
               	 <span class="ref">VaiJiv_3.24</span></p>
            	
            <p id="VaiJiv_3.25">
               	  lolimbarājakavinā vanitāvataṃse <br />śigror amuṣya kathito 'sti kim u prayogaḥ /<br />
               	  etasya pallavarasāt samadhoḥ kim anyat <br />dṛgvyādhimātraharaṇe mahilāgragaṇye //
               	 <span class="ref">VaiJiv_3.25</span></p>
            	
            <p id="VaiJiv_3.26">
               	  kuvalayanayane 'rjunaṃ kapho 'bdheḥ <br />saha sitayāśu nirācarīkaroti /<br />
               	  priyakaram iva kāminī navoḍhā <br />laghukucaśālini vakṣasi prayuktam //
               	 <span class="ref">VaiJiv_3.26</span></p>
            	
            <p id="VaiJiv_3.27">
               	  iti nigaditam āryaiḥ netrarogāturāṇāṃ <br />niśi samadhughṛtāgryā sevitavyā sukhāya /<br />
               	  ayi navaśiśulīlāloladṛṣṭe tvam agryā <br />janayasi bata kasmād vaiparītyaṃ paraṃ tu //
               	 <span class="ref">VaiJiv_3.27</span></p>
            	
            <p id="VaiJiv_3.28">
               	  nirākaroti naktāndhyaṃ sagomayarasā kaṇā /<br />
               	  yathā ratena ramaṇī ramaṇasya mahābalam //
               	 <span class="ref">VaiJiv_3.28</span></p>
            	
            <p id="VaiJiv_3.29">
               	  śyāme 'śyāme priyaśyāme śyāmabodhitamānase /<br />
               	  śuklaṃ śamayati kṣipraṃ mākṣikaṃ mākṣikānvitam //
               	 <span class="ref">VaiJiv_3.29</span></p>
            	
            <p id="VaiJiv_3.30">
               	  triphalāvṛṣabhūnimbanimbatiktāmṛtākṛtaḥ /<br />
               	  kvātho madhusitāyukto kāmalāpāṇḍurogajit //
               	 <span class="ref">VaiJiv_3.30</span></p>
            	
            <p id="VaiJiv_3.31">
               	  devadālīphalaraso nasyāto hanti kāmalām /<br />
               	  saṃdeho nāsti samphullanīlotpalavilocane //
               	 <span class="ref">VaiJiv_3.31</span></p>
            	
            <p id="VaiJiv_3.32">
               	  girimṛddhātrirātrīṇām añjanaṃ kāmalāpaham /<br />
               	  idaṃ na hi bhaven mithyā śapathas tu tavāṅgane //
               	 <span class="ref">VaiJiv_3.32</span></p>
            	
            <p id="VaiJiv_3.33">
               	  aye manojñakuṇḍale sphuranmukhendumaṇḍale /<br />
               	  gavāṃ payaḥ sanāgaraṃ nihanti tanvi kāmalām //
               	 <span class="ref">VaiJiv_3.33</span></p>
            	
            <p id="VaiJiv_3.34">
               	  picumandarasena miśritaiḥ <br />picumandānilaśatrubījakaiḥ /<br />
               	  ghaṭitāṃ vaṭikāṃ bhagāntare <br />bhagaśūlapraśamāya dhārayet //
               	 <span class="ref">VaiJiv_3.34</span></p>
            	
            <p id="VaiJiv_3.35">
               	  taruṇy uttaraṇīmūlaṃ chāgīsarpiḥsamanvitam /<br />
               	  śivaśastrābhidhāṃ bādhāṃ yonisthāṃ hanti satvaram //
               	 <span class="ref">VaiJiv_3.35</span></p>
            	
            <p id="VaiJiv_3.36">
               	  gopīvṛkīdārukirātamūrvā-<br />tiktāmṛtāviśvaghanendrajānām /<br />
               	  kvātho 'yam ukto mṛgalocanānāṃ <br />duṣṭasya dugdhasya viśodhanāya //
               	 <span class="ref">VaiJiv_3.36</span></p>
            	
            <p id="VaiJiv_3.37">
               	  kaṭaṅkaṭerīrasajābdavāsā-<br />bhūnimbabhallītilajaḥ kaṣāyaḥ /<br />
               	  kṣaudrānvitaś cañcalalocanānāṃ <br />nānāvidhāni pradarāṇi hanyāt //
               	 <span class="ref">VaiJiv_3.37</span></p>
            	
            <p id="VaiJiv_3.38">
               	  kuvalayadalanetre taṇḍulīyasya mūlaṃ <br />rasajam api samāṃśaṃ bheṣajadvandvam etat /<br />
               	  himakaramukhi yuktaṃ taṇḍulāmbhomadhubhyāṃ <br />pradaradaram udīrṇaṃ sundarīṇāṃ nihanti //
               	 <span class="ref">VaiJiv_3.38</span></p>
            	
            <p id="VaiJiv_3.39">
               	  mūlaṃ gavākṣyāḥ smaramandirasthaṃ <br />puṣpāvarodhasya vadhaṃ karoti /<br />
               	  abhartṛkāṇāṃ vyabhicāriṇīnāṃ <br />yogo 'yam eva drutagarbhapāte //
               	 <span class="ref">VaiJiv_3.39</span></p>
            	
            <p id="VaiJiv_3.40">
               	  madhvājyayaṣṭīmadhuluṅgamūlaṃ <br />nipīya sūte sumukhī sukhena /<br />
               	  sataṇḍulāmbhaḥsitadhānyakalka-<br />pānād vamir gacchati garbhiṇīnām //
               	 <span class="ref">VaiJiv_3.40</span></p>
            	
            <p id="VaiJiv_3.41">
               	  dhānyābdāmbudvayāralvamṛtaviṣabalāreṇuduḥsparśaśītaṃ <br />garbhiṇyāḥ sūtikāyā api rudhirarugāmātisārajvaraghnam /<br />
               	  mustāśṛṅgīviṣāṇāṃ praśamayati rajaḥ sevitaṃ kṣaudrayuktaṃ <br />bālānāṃ vāntikāsajvaram ativiṣajaṃ kṣaudrayuktaṃ rajo vā //
               	 <span class="ref">VaiJiv_3.41</span></p>
            	
            <p id="VaiJiv_3.42">
               	  kumārātisāre kaṣāyaḥ samaṅgā-<br />madāśārivārodhrajaḥ kṣaudrayuktaḥ /<br />
               	  madārodhrabilvābdamañjiṣṭhavālā-<br />kaṣāyo 'valeho 'tha vā kṣaudrayuktaḥ //
               	 <span class="ref">VaiJiv_3.42</span></p>
            	
            <p id="VaiJiv_3.43">
               	  kṛṣṇāruṇāmustakaśṛṅgikāṇāṃ <br />tulyena cūrṇena samākṣikena /<br />
               	  jvarātisāraḥ praśamaṃ prayāti <br />saśvāsakāsaḥ savamiḥ śiśūnām //
               	 <span class="ref">VaiJiv_3.43</span></p>
            	
            <p>iti śrīdivākarasūnulolimbarājaviracite vaidyajīvane vilāsinīrogapratīkāro nāma tṛtīyo
               vilāsaḥ
            </p>
            
         </div>
         
         <div id="d1e2613">
            	
            <h3>caturtho vilāsaḥ</h3>
            	
            <p id="VaiJiv_4.1">
               	  vidvallalāmalolimbanṛpater vāgvilāsataḥ /<br />
               	  tṛptir na jāyate svāmin punaḥ kiñcin nirūpaya //
               	 <span class="ref">VaiJiv_4.1</span></p>
            	
            <p id="VaiJiv_4.2">
               	  kṣayotpattivināśāya siṃhāsyaḥ sevyatāṃ sadā /<br />
               	  bahūnām asya viśvāso jātaḥ kamalalocane //
               	 <span class="ref">VaiJiv_4.2</span></p>
            	
            <p id="VaiJiv_4.3">
               	  ayi sundari sundarānane <br />rucirāpāṅgataraṅgalocane /<br />
               	  navanītamadhūpalāśanād <br />uḍurājasya bhavet kṣayakṣayaḥ //
               	 <span class="ref">VaiJiv_4.3</span></p>
            	
            <p id="VaiJiv_4.4">
               	  ayi komalakuntalāvalī-<br />vilasanmālatikāmanohare /<br />
               	  triphalājanitaḥ kaṣāyakaḥ <br />sahito guggulunā vraṇaṃ jayet //
               	 <span class="ref">VaiJiv_4.4</span></p>
            	
            <p id="VaiJiv_4.5">
               	  madanajvarakārināmadheye <br />rasike ratnakale prabhātakāle /<br />
               	  śiśirāmbu piban madhuprayuktaṃ <br />gaṇanātho 'pi bhavet kilāsthiśeṣaḥ //
               	 <span class="ref">VaiJiv_4.5</span></p>
            	
            <p id="VaiJiv_4.6">
               	  trikaṭutriphalākaliṅganimba-<br />trivṛdugrākhadirodbhavaḥ kaṣāyaḥ /<br />
               	  paśumūtrasamanvito nipītaḥ <br />kṛmikoṭīr api hanti hanta vegāt //
               	 <span class="ref">VaiJiv_4.6</span></p>
            	
            <p id="VaiJiv_4.7">
               	  jātīpravālatriphalāyavāsa-<br />dārvītriyāmāmṛtagostanīnām /<br />
               	  kaṣāyakaḥ kṣaudrayuto nihanti <br />mukhasya pākaṃ mukhapaṅkajasthaḥ //
               	 <span class="ref">VaiJiv_4.7</span></p>
            	
            <p id="VaiJiv_4.8">
               	  sphuratsundarodāramandāradāma-<br />prakāmābhirāmastanadvandvamadhye /<br />
               	  haridrārajomākṣikābhyāṃ vimiśraḥ <br />śivāyāḥ kaṣāyaḥ pramehāpahārī //
               	 <span class="ref">VaiJiv_4.8</span></p>
            	
            <p id="VaiJiv_4.9">
               	  chinnāraso 'pi madhunā nānāmehanivāraṇaḥ /<br />
               	  vadanti bhiṣajaḥ sarve śaradindunibhānane //
               	 <span class="ref">VaiJiv_4.9</span></p>
            	
            <p id="VaiJiv_4.10">
               	  ratikelikalākuśale vilasad-<br />valaye malayena samānakuce /<br />
               	  amṛtāvratatī ruvutailayutā <br />dalayed anilāsram udārataram //
               	 <span class="ref">VaiJiv_4.10</span></p>
            	
            <p id="VaiJiv_4.11">
               	  madhūtthāruṇāgopikādevadhūpaiḥ <br />śṛtaṃ vātaraktāpahaṃ piṇḍatailam /<br />
               	  kaṣāyaḥ sahairaṇḍatailena pītas <br />tathairaṇḍasiṃhāsyavatsādanīnām //
               	 <span class="ref">VaiJiv_4.11</span></p>
            	
            <p id="VaiJiv_4.12">
               	  laśunajīrakagandhakasaindhava-<br />trikaṭurāmaṭhacūrṇam idaṃ samam /<br />
               	  sapadi nimburasena viṣūcikāṃ <br />harati bho ratibhogavicakṣaṇe //
               	 <span class="ref">VaiJiv_4.12</span></p>
            	
            <p id="VaiJiv_4.13">
               	  ruglājābdavaṭaprarohamadhukair madhvanvitaiḥ kalpitā-<br />py ugrām āśu tṛṣaṃ bhṛśaṃ praśamayed āsyāntarasthā vaṭī /<br />
               	  elālājalavaṅganāgacapalāśrīkolamajjāmbuda-<br />śrīkhaṇḍaṃ madhukhaṇḍayuk praśamayed vāntiṃ tridoṣodbhavām //
               	 <span class="ref">VaiJiv_4.13</span></p>
            	
            <p id="VaiJiv_4.14">
               	  ramāramyākāre caturavacane cārucikure <br />vimūlyālaṃkāre karatalalasannīlanaline /<br />
               	  nidāghaḥ saṃjātas tava kim u sarojanmakadalī-<br />dalaiḥ kḷpte talpe svapihi laghu sāhityanipuṇe //
               	 <span class="ref">VaiJiv_4.14</span></p>
            	
            <p id="VaiJiv_4.15">
               	  rasadvijīradviniśāmarīca-<br />sindūradaityendramanaḥśilānām /<br />
               	  cūrṇīkṛtānāṃ ghṛtamiśritānāṃ <br />tribhiḥ pralepair apayāti pāmā //
               	 <span class="ref">VaiJiv_4.15</span></p>
            	
            <p id="VaiJiv_4.16">
               	  pathyātilāruṣkarakaiḥ samāṃśair <br />guḍena yuktaiḥ saha modakaḥ syāt /<br />
               	  durnāmapāṇḍujvarakuṣṭhakāsa-<br />śvāsaṃ jayet plīharujaṃ ca tadvat //
               	 <span class="ref">VaiJiv_4.16</span></p>
            	
            <p id="VaiJiv_4.17">
               	  madanasaindhavaguggulugairikā-<br />jyamadhuvālakapaṅkavilepanāt /<br />
               	  sphuṭitam apy akhilaṃ caraṇadvayaṃ <br />vikacatāmarasapratimaṃ bhavet //
               	 <span class="ref">VaiJiv_4.17</span></p>
            	
            <p id="VaiJiv_4.18">
               	  bhallātakāsīsahutāśadanti-<br />mūlair guḍasnugravidugdhadigdhaiḥ /<br />
               	  lepocitair gacchati gaṇḍamālā <br />samīravegād iva meghamālā //
               	 <span class="ref">VaiJiv_4.18</span></p>
            	
            <p id="VaiJiv_4.19">
               	  bhūnimbanimbatriphalāpaṭola-<br />vāsāmṛtāparpaṭabhṛṅgarājaiḥ /<br />
               	  kvātho haret kṣaudrayuto 'mlapittaṃ <br />cittaṃ yathā vāravadhūkaṭākṣaḥ //
               	 <span class="ref">VaiJiv_4.19</span></p>
            	
            <p id="VaiJiv_4.20">
               	  hiṅgukṣāradvayasaindhavasauvarcalaviḍapippalīgranthika-<br />citrakacavyamarīcakarcūrakustumbarībarbarītittiḍīka-<br />ṣaḍgranthājamodāmlavetasapuṣkaramūlanāgarakarañja-<br />jīrakaharītakīvṛkīhapuṣābhiḥ viracitaṃ cūrṇam idam /<br />
               	  aśmarīhṛdayagalarogavibandhādhmānahikkāvardhma-<br />gudajagulmasakalaśūlaplīhapāṇḍuśvasanakasanadahana-<br />sadanavadanavirasatāvirataye samarthataram //
               	 <span class="ref">VaiJiv_4.20</span></p>
            	
            <p id="VaiJiv_4.21">
               	  gomūtreṇa kṛtaḥ kaliṅgakaṭukāpāṭhāvṛṣābdāmara-<br />kvāthaḥ kṣaudrayuto nihanti sakalān kaṇṭhāmayān utkaṭān /<br />
               	  pāṭhātejavatīrasāñjanayavakṣāropakulyāniśā-<br />devānāṃ madhunā kṛtā mukhadhṛtā tadvad vaṭī vartate //
               	 <span class="ref">VaiJiv_4.21</span></p>
            	
            <p id="VaiJiv_4.22">
               	  prāṇeśvara priyatame vada kiṃ vadāmi <br />tat kānta yat kim u mṛgākṣi yad agnikāri /<br />
               	  samyak śṛṇu praṇayini praṇayiñ śṛṇomi <br />khādet sa nimburasasaindhavaśṛṅgiberam //
               	 <span class="ref">VaiJiv_4.22</span></p>
            	
            <p id="VaiJiv_4.23">
               	  hiṅguvyoṣājamodādvijaraṇalavaṇaṃ prāg bhajet sājyabhuktaṃ <br />kuryāj jājvalyamānaṃ jvalanam anilajaṃ gulmam etan nihanti /<br />
               	  vṛkṣāmlāmlāgnipathyātrikaṭupaṭuviḍaṃ jantujij jīrayugmaṃ <br />dīpyau sauvarcalaṃ cācalam api sakalaṃ bhasmasāccarkarīti //
               	 <span class="ref">VaiJiv_4.23</span></p>
            	
            <p id="VaiJiv_4.24">
               	  śuṇṭhī bāṇamitā kaṇārṇavamitā dīpyād yavānyāḥ kramād <br />bhāgānāṃ tritayaṃ dvayaṃ ca lavaṇād bhāgaḥ śivaitatsamā /<br />
               	  koṣṭhāṭoparugāmagulmamalahṛl lolimbarājoditaś <br />cūrṇo 'drīn api bhasmasāt prakurute kiṃ bhojanaṃ bho janāḥ //
               	 <span class="ref">VaiJiv_4.24</span></p>
            	
            <p id="VaiJiv_4.25">
               	  śigrudīpyavaruṇādviyāminī-<br />kuñjarāśanakṛtaḥ kaṣāyakaḥ /<br />
               	  bolacūrṇasahito 'ntar utthitaṃ <br />vidradhiṃ vidalayed asaṃśayam //
               	 <span class="ref">VaiJiv_4.25</span></p>
            	
            <p id="VaiJiv_4.26">
               	  kamalakuḍmalakalpapayodhara-<br />dvayasamāhitahāramanohare /<br />
               	  hṛdayarukṣu hitaṃ ghṛtam arjuna-<br />svarasakalkasusādhitam aṅgane //
               	 <span class="ref">VaiJiv_4.26</span></p>
            	
            <p id="VaiJiv_4.27">
               	  so 'yaṃ sugandhimukulo bakulo vibhāti <br />vṛkṣāgraṇīḥ priyatame madanaikabandhuḥ /<br />
               	  yasya tvacaiva ciracarvitayā nitāntaṃ <br />dantā bhavanti capalā api vajratulyāḥ //
               	 <span class="ref">VaiJiv_4.27</span></p>
            	
            <p id="VaiJiv_4.28">
               	  bhindanti ke kuñjarakumbhapāliṃ <br />kim avyayaṃ vakti rate navoḍhā /<br />
               	  sambodhanaṃ nuḥ kim u raktapittaṃ <br />nihanti vāmoru vada tvam eva //
               	 <span class="ref">VaiJiv_4.28</span></p>
            	
            <p id="VaiJiv_4.29">
               	  viśvāśivākaṇācūrṇaḥ sasitaḥ samadhuḥ smṛtaḥ /<br />
               	  nasyavad viśvaguḍayor hikkādhikkārakārakaḥ //
               	 <span class="ref">VaiJiv_4.29</span></p>
            	
            <p id="VaiJiv_4.30">
               	  durālabhākaṣāyasya ghṛtayuktasya sevanāt /<br />
               	  bhramaḥ śāmyati govindasmaraṇād iva pātakam //
               	 <span class="ref">VaiJiv_4.30</span></p>
            	
            <p id="VaiJiv_4.31">
               	  ayi ratnakale kuru mā kalahaṃ <br />kalahaṃsakalatrasamānagate /<br />
               	  śṛṇu madvacanaṃ vada vaidyamaṇe <br />madirā madirākṣi śucaṃ śamayet //
               	 <span class="ref">VaiJiv_4.31</span></p>
            	
            <p id="VaiJiv_4.32">
               	  punarnavānāgaradārupathyā-<br />bhallātakacchinnaruhākaṣāyaḥ /<br />
               	  daśāṅghriyuktaḥ paripeya ūru-<br />stambhe 'tha vā mūtrapuraprayogaḥ //
               	 <span class="ref">VaiJiv_4.32</span></p>
            	
            <p id="VaiJiv_4.33">
               	  sakṣaudraṃ kuśakāśagokṣuraśivāśamyākapāṣāṇabhid-<br />duḥsparśaṃ parisevitaṃ pariharet sadyo 'śmarīṃ dustarām /<br />
               	  elāparvatabhicchilājatukaṇācūrṇaṃ guḍenānvitaṃ <br />pītaṃ taṇḍuladhāvanodakayutaṃ syān mūtrakṛcchrāpaham //
               	 <span class="ref">VaiJiv_4.33</span></p>
            	
            <p id="VaiJiv_4.34">
               	  vāsailāmadhukāśmabhedacapalākauntīkṣurairaṇḍajaḥ <br />kvāthaḥ sāśmajatur jayaty atitarāṃ kṛcchrāśmarīṃ śarkarām /<br />
               	  kṛcchre dāharujāṃ vibandhasahite kvātho 'śmabhidgokṣurā-<br />nantāragvadhacetakīviracito madhvanvitaḥ śasyate //
               	 <span class="ref">VaiJiv_4.34</span></p>
            	
            <p id="VaiJiv_4.35">
               	  nyagrodhāṅkurakuṣṭhalodhravikasāśyāmāmasūrāruṇā-<br />śrīkhaṇḍaiḥ payasānvitair viracitaṃ vyaṅgaghnam udvartanam /<br />
               	  liptaṃ saptadinaṃ masūrarajasā sarpiḥpayaḥśālinā <br />vaktraṃ śāradacandrasundarataraṃ vyaṅgasya bhaṅgād bhavet //
               	 <span class="ref">VaiJiv_4.35</span></p>
            	
            <p id="VaiJiv_4.36">
               	  iṅgudyāḥ phalamajjako jalayuto lepān mukhe kāntido <br />rodhrogrādhanikā nihanti piṭakāṃs tāruṇyajāṃl lepanāt /<br />
               	  hāryaṃ raktam aruṃṣikāruji hito mūtreṇa lepo 'tha vā <br />piṇyākasya purātanasya śakṛtaḥ pādāyudhasya dhruvam //
               	 <span class="ref">VaiJiv_4.36</span></p>
            	
            <p id="VaiJiv_4.37">
               	  tailaṃ śopham apāram apy apahared vṛścīrarāsnāmahā-<br />bhaiṣajyāmaraśuṣkamūlakayutaṃ bimbīrase sādhitam /<br />
               	  tadvad viśvakirātatiktam atha vā pāṭhāniśādhāvanī-<br />mustājīrakapañcakolakarajaḥ saṃmiśram uṣṇāmbunā //
               	 <span class="ref">VaiJiv_4.37</span></p>
            	
            <p id="VaiJiv_4.38">
               	  ugrāpāṭhāpaṭolauṣadharuvukajaṭāśigrudadrughnakuṣṭhair <br />dhānyāmlena prapiṣṭaiḥ praśamayati mahāmūrdharogān aśeṣān /<br />
               	  patraṃ pakvaṃ ghṛtāktaṃ ravibhavam anale tāpitaṃ pīḍayet tat <br />toyaṃ karṇe niṣiktaṃ dalayati sakalaṃ karṇaśūlaṃ samūlam //
               	 <span class="ref">VaiJiv_4.38</span></p>
            	
            <p id="VaiJiv_4.39">
               	  ghṛtatīkṣṇayutaḥ surasāsvaraso <br />laghurājamṛgāṅka iti prathitaḥ /<br />
               	  apahanty anilān sabalān bahulān <br />nijabhaktaripūn iva cakradharaḥ //
               	 <span class="ref">VaiJiv_4.39</span></p>
            	
            <p id="VaiJiv_4.40">
               	  cūrṇāḥ kaṣāyā guṭikā ghṛtāni <br />tailāni bhāgena ca yojitāni /<br />
               	  vilāsināṃ vātavināśanāya <br />vilāsinīnāṃ parirambhaṇāni //
               	 <span class="ref">VaiJiv_4.40</span></p>
            	
            <p id="VaiJiv_4.41">
               	  amṛtam amṛtajaṃ sitāsametaṃ <br />guṇavati pittam apākaroti sadyaḥ /<br />
               	  taruṇa iva nitambinīnitambā-<br />mbaram atanujvarajarjarīkṛtāṅgaḥ //
               	 <span class="ref">VaiJiv_4.41</span></p>
            	
            <p id="VaiJiv_4.42">
               	  kaphād bhavati bho bhīru chinnākvātho madhūdaraḥ /<br />
               	  asyārtho labhyate naiva tanvaṅgi tava madhyavat //
               	 <span class="ref">VaiJiv_4.42</span></p>
            	
            <p>iti lolimbarājaviracite vaidyajīvane rājayakṣmādirogapratīkāro nāma caturtho vilāsaḥ</p>
            
         </div>
         
         <div id="d1e3221">
            	
            <h3>pañcamo vilāsaḥ</h3>
            	
            <p id="VaiJiv_5.1">
               	  tāmbūlaṃ madhu kusumasrajo vicitrāḥ <br />kāntāraṃ sutaruvanaṃ vilāsavatyaḥ /<br />
               	  gītāni śravaṇaharāṇi miṣṭam annaṃ <br />klībānām api janayanti pañcabāṇam //
               	 <span class="ref">VaiJiv_5.1</span></p>
            	
            <p id="VaiJiv_5.2">
               	  sahitaṃ ghṛtena madhunā madhukaṃ <br />pariṣecitaṃ pibati yo 'nu payaḥ /<br />
               	  navasubhruvāṃ sukhakaraḥ sa pumān <br />bahuvīryapūraparipūrṇatanuḥ //
               	 <span class="ref">VaiJiv_5.2</span></p>
            	
            <p id="VaiJiv_5.3">
               	  amṛtāmalakatrikaṇṭakānāṃ <br />haviṣā śarkarayā niṣevaṇena /<br />
               	  ajarā amarā apāravīryā <br />alakeśā aditeḥ sutā abhūvan //
               	 <span class="ref">VaiJiv_5.3</span></p>
            	
            <p id="VaiJiv_5.4">
               	  uccaṭāmarkaṭīgokṣuraiś cūrṇitaiḥ <br />śarkarādugdhasaṃmiśritaiḥ pācitaiḥ /<br />
               	  sevitair vārddhake mānavo māninī-<br />mānam ucchedayet kiṃ punar yauvane //
               	 <span class="ref">VaiJiv_5.4</span></p>
            	
            <p id="VaiJiv_5.5">
               	  bhuktvoccaṭāṃ kṣīrayutāṃ vilāsī <br />bhuṅkte śataṃ sundari sundarīṇām /<br />
               	  tvaṃ tāvad ekāsi mayā tu sādya <br />bhuktā ratau paśya kutūhalaṃ me //
               	 <span class="ref">VaiJiv_5.5</span></p>
            	
            <p id="VaiJiv_5.6">
               	  cūrṇaṃ ghṛtakṣaudrayutaṃ rasaiḥ svair <br />vibhāvitāyā bahudhā vidāryāḥ /<br />
               	  niṣevyamāno 'nudinaṃ vilāsī <br />daśāṅganābhiḥ saha raṃramīti //
               	 <span class="ref">VaiJiv_5.6</span></p>
            	
            <p id="VaiJiv_5.7">
               	  sahitaṃ ghṛtadugdhābhyāṃ vidāriprabhavaṃ rajaḥ /<br />
               	  udumbaramitaṃ bhuktvā vṛddho 'pi taruṇāyate //
               	 <span class="ref">VaiJiv_5.7</span></p>
            	
            <p id="VaiJiv_5.8">
               	  saubhāgyapuṣṭibalaśukravivardhanāni <br />kiṃ santi no bhuvi bahūni rasāyanāni /<br />
               	  kandarpavardhini paraṃ tu sitājyayuktād <br />dugdhād ṛte mama na ko 'pi mataḥ prayogaḥ //
               	 <span class="ref">VaiJiv_5.8</span></p>
            	
            <p id="VaiJiv_5.9">
               	  adhunā brūmahe sadyaś camatkārakarān rasān /<br />
               	  yato na nīrasā bhāti kavitākulakāminī //
               	 <span class="ref">VaiJiv_5.9</span></p>
            	
            <p id="VaiJiv_5.10">
               	  pathyākaṇārkaviṣatindukadantibīja-<br />tiktātrivṛdrasabalīn sadṛśān vimardya /<br />
               	  dhūrtāmbunā sakalavāsaram eṣa sūtaḥ <br />syād viśvatāpaharaṇo 'bhinavajvaraghnaḥ //
               	 <span class="ref">VaiJiv_5.10</span></p>
            	
            <p id="VaiJiv_5.11">
               	  śulbaṃ gandhakaṭaṅkaṇau ca garalaṃ tutthaṃ rasaṃ kharparaṃ <br />tālaṃ tulyam idaṃ vimardya ghaṭikāmātraṃ suṣevyārasaiḥ /<br />
               	  sūtaḥ syāt tripurāriṇā viracitaḥ śītārir itthaṃ smṛto <br />guñjājājisitāyutaḥ praśamayed ekāhikādīn jvarān //
               	 <span class="ref">VaiJiv_5.11</span></p>
            	
            <p id="VaiJiv_5.12">
               	  marīcabalihiṅgulair garalapippalīṭaṅkaṇaiḥ <br />suvarṇabhavabījakaiḥ samalavair dinārdhāvadhi /<br />
               	  jayāsvarasamarditaiḥ kanakasundaraḥ sundari <br />smṛto grahaṇikājvarātisṛtivahnimāndyāpahaḥ //
               	 <span class="ref">VaiJiv_5.12</span></p>
            	
            <p id="VaiJiv_5.13">
               	  lohābhrārkarasaṃ samaṃ dviguṇitaṃ gandhaṃ pacet kolikā-<br />kāṣṭhāgnau mṛdule nidhāya sakalaṃ lohasya pātre bhiṣak /<br />
               	  sarvaṃ gomayamaṇḍale vinihitaṃ rambhādale vinyaset <br />tasyordhvaṃ kadalīdalaṃ drutataraṃ vaidyeśvaro nikṣipet //
               	 <span class="ref">VaiJiv_5.13</span></p>
            	
            <p id="VaiJiv_5.14">
               	  syāt pañcāmṛtaparpaṭī grahaṇikāyakṣmātisārajvara-<br />strīrukpāṇḍugarāmlapittagudajakṣunmāndyavidhvaṃsinī /<br />
               	  grahaṇyām anupānaṃ ca hiṅgusaindhavajīrakam <br />jīrakaṃ pāṇḍugarayor itareṣu svayuktitaḥ //
               	 <span class="ref">VaiJiv_5.14</span></p>
            	
            <p id="VaiJiv_5.15">
               	  vacāviśvājīroṣaṇagaralabāhlīkadahana-<br />tvacāṃ kāryā vaṭyaś caṇakatulitā mārkavarasaiḥ /<br />
               	  yathā bhānor bhāsas timiranikaraṃ bhāmini tathā <br />haranty etāḥ śūlāny anilam analaglānim api ca //
               	 <span class="ref">VaiJiv_5.15</span></p>
            	
            <p id="VaiJiv_5.16">
               	  sāmānabhāge baliśūlibīje <br />tayoḥ samānaṃ kanakasya bījaṃ /<br />
               	  dhattūratailena vimardya samyag <br />vilāsinīvallabhanāmadheyaḥ //
               	 <span class="ref">VaiJiv_5.16</span></p>
            	
            <p id="VaiJiv_5.17">
               	  sūto bhaved vallayugapramāṇaḥ <br />sitāyuto mehasamūhahārī /<br />
               	  vīryasya bandhaṃ kurute narāṇāṃ <br />nihanti darpaṃ ca sulocanānām //
               	 <span class="ref">VaiJiv_5.17</span></p>
            	
            <p id="VaiJiv_5.18">
               	  śūle hiṅgu ghṛtānvitaṃ madhuyutā kṛṣṇā purāṇajvare <br />vāte sājyarasonakaḥ śvasanake kṣaudrānvitaṃ tryūṣaṇam /<br />
               	  śīte vyālalatādalaṃ samaricaṃ mehe varā sopalā <br />doṣāṇāṃ tritaye 'nupānam ucitaṃ sakṣaudram ārdrodakam //
               	 <span class="ref">VaiJiv_5.18</span></p>
            	
            <p id="VaiJiv_5.19">
               	  ghanaparpaṭakaṃ jvare grahaṇyāṃ <br />mathitaṃ hema gare vamīṣu lājāḥ /<br />
               	  kuṭajo 'tisṛtau vṛṣo 'srapitte <br />gudakīleṣv analaḥ kṛmau kṛmighnaḥ //
               	 <span class="ref">VaiJiv_5.19</span></p>
            	
            <p id="VaiJiv_5.20">
               	  nārāyaṇaṃ bhajata re jaṭhareṇa yuktā <br />nārāyaṇaṃ bhajata re pavanena yuktāḥ /<br />
               	  nārāyaṇaṃ bhajata re bhavabhītiyuktā <br />nārāyaṇāt parataraṃ na hi kiñcid asti //
               	 <span class="ref">VaiJiv_5.20</span></p>
            	
            <p id="VaiJiv_5.21">
               	  āyurvedavidāṃ vicārasamaye dhanvantariḥ kevalaṃ <br />sīmā gānavidāṃ divākarasudhāmbhodhitriyāmāpatiḥ /<br />
               	  uttaṃsaḥ kavitākṛtāṃ matimatāṃ bhūbhṛtsabhābhūṣaṇaṃ <br />kāntoktyākṛta vaidyajīvanam idaṃ lolimbarājaḥ kaviḥ //
               	 <span class="ref">VaiJiv_5.21</span></p>
            	
            <p>iti divākarasūnulolimbarājaviracite vaidyajīvane sakalarogapratīkāro nāma pañcamo
               vilāsaḥ
            </p>
            
         </div>
         
      </div>
   </body>
</html>