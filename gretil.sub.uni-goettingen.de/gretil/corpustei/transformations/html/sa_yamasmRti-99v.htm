<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" /><title>Laghuyamasmṛti (Yamasmṛti, 99-verse version) (GRETIL)
	</title><style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style></head>
   <body>
      <h1>Laghuyamasmṛti (Yamasmṛti, 99-verse version)</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_yamasmRti-99v.xml">sa_yamasmRti-99v.xml</a> with a rudimentary header. For a more extensive header please refer to the source
         file.
         
      </p>
      <p class="noindent"><b>Data entry: </b>Jürgen Neuß
      </p>
      <p class="noindent"><b>Contribution: </b>Jürgen Neuß
      </p>
      <p class="noindent"><b>Date of this version: </b>2020-01-21
      </p>
      <h4>
         <if test="fileDesc/sourceDesc/@xml:id" id=""></if>
         	  Source:
         	
      </h4>
      <ul class="dash">
         <li id="Apte1929">Vinayaka Ganesa Apte (ed.): Smṛtīnāṃ Samuccayaḥ. Pune 1929 (Ānandāśramasaṃskṛtagranthāvaliḥ 48).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen
      </p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	  If anyone wishes to assert copyright over this file, please contact the GRETIL
         management at gretil(at)sub(dot)uni-goettingen(dot)de.
         	  The file will be immediately removed pending resolution of the claim.
      </p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none
      </p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This is another version of the Yamasmṛti, termed Laghuyamasmṛti in the editions (but
            not in mss.), containing 99 verses.
         </p>
         	
         <p xmlns="http://www.w3.org/1999/xhtml">Based on <a href="#Apte1929" title="Vinayaka Ganesa Apte Smṛtīnāṃ Samuccayaḥ Pune Ānandāśrama Ānandāśramasaṃskṛtagranthāvaliḥ 48">Smṛtīnāṃ Samuccayaḥ</a>, pp. 112-116.
         </p>
         
      </notesStmt>
      <hr />
      <h2>Text</h2>
      <div xml:lang="sa-Latn">
         
         	
         <h3>oṃ tatsadbrahmaṇe namaḥ |
            	<br />yamasmṛtiḥ |
         </h3>
         
         	
         <p id="YamS-99v_1">
            	  śrutismṛtyuditaṃ dharmaṃ varṇānām anupūrvaśaḥ /<br />
            	  prābravīd ṛṣibhiḥ pṛṣṭo munīnām agraṇīr yamaḥ //
            	 <span class="ref">YamS-99v_1</span></p>
         
         	
         <p id="YamS-99v_2">
            	  yo bhuñjāno 'śucir vāpi caṇḍālaṃ patitaṃ spṛśet /<br />
            	  krodhād ajñānato vāpi tasya vakṣyāmi niṣkṛtim //
            	 <span class="ref">YamS-99v_2</span></p>
         
         	
         <p id="YamS-99v_3">
            	  ṣaḍrātraṃ vā trirātraṃ vā yathāsaṃkhyaṃ samācaret /<br />
            	  snātvā triṣavaṇaṃ vipraḥ pañcagavyena śudhyati //
            	 <span class="ref">YamS-99v_3</span></p>
         
         	
         <p id="YamS-99v_4">
            	  bhuñjānasya tu viprasya kadācit sravate gudam /<br />
            	  ucchiṣṭatve 'śucitve ca tasya śaucaṃ vinirdiśet //
            	 <span class="ref">YamS-99v_4</span></p>
         
         	
         <p id="YamS-99v_5">
            	  pūrvaṃ kṛtvā dvijaḥ śaucaṃ paścād apa upaspṛśet /<br />
            	  ahorātroṣito bhūtvā pañcagavyena śudhyati //
            	 <span class="ref">YamS-99v_5</span></p>
         
         	
         <p id="YamS-99v_6">
            	  nigiranyadi meheta bhuktvā vā mehane kṛte /<br />
            	  ahorātroṣito bhūtvā juhuyāt sarpiṣāhutīḥ //
            	 <span class="ref">YamS-99v_6</span></p>
         
         	
         <p id="YamS-99v_7">
            	  yadā bhojanakāle syād aśucir brāhmaṇaḥ kvacit /<br />
            	  bhūmau nidhāya tad grāsaṃ snātvā śuddhim avāpnuyāt //
            	 <span class="ref">YamS-99v_7</span></p>
         
         	
         <p id="YamS-99v_8">
            	  bhakṣayitvā tu tad grāsam upavāsena śudhyati /<br />
            	  aśitvā caiva tat sarvaṃ trirātreṇaiva śudhyati //
            	 <span class="ref">YamS-99v_8</span></p>
         
         	
         <p id="YamS-99v_9">
            	  aśnataś ced virekaḥ syād asvasthas triśataṃ japet /<br />
            	  svasthas trīṇi sahasrāṇi gāyatryāḥ śodhanaṃ param //
            	 <span class="ref">YamS-99v_9</span></p>
         
         	
         <p id="YamS-99v_10">
            	  caṇḍālaiḥ śvapacaiḥ spṛṣṭo viṇmūtre tu kṛte dvijaḥ /<br />
            	  trirātraṃ tu prakurvīta bhuktvocchiṣṭaḥ ṣaḍ ācaret //
            	 <span class="ref">YamS-99v_10</span></p>
         
         	
         <p id="YamS-99v_11">
            	  udakyāṃ sūtikāṃ vāpi saṃspṛśed antyajo yadi /<br />
            	  trirātreṇa viśuddhiḥ syād iti śātātapo 'bravīt //
            	 <span class="ref">YamS-99v_11</span></p>
         
         	
         <p id="YamS-99v_12">
            	  rajasvalā tu saṃspṛṣṭā śvamātaṅgādivāyasaiḥ /<br />
            	  nirāhārā śucis tiṣṭhet kālasnānena śudhyati //
            	 <span class="ref">YamS-99v_12</span></p>
         
         	
         <p id="YamS-99v_13">
            	  rajasvale yadā nāryāv anyonyaṃ spṛśate(taḥ) kvacit /<br />
            	  śudhyataḥ pañcagavyena brahmakūrcena copari //
            	 <span class="ref">YamS-99v_13</span></p>
         
         	
         <p id="YamS-99v_14">
            	  ucchiṣṭena ca saṃspṛṣṭā kadācit strī rajasvalā /<br />
            	  kṛcchreṇa śuddhim āpnoti śūdrā dānopavāsataḥ //
            	 <span class="ref">YamS-99v_14</span></p>
         
         	
         <p id="YamS-99v_15">
            	  anucchiṣṭena saṃspṛṣṭe snānaṃ yena vidhīyate /<br />
            	  tenaivocchiṣṭasaṃspṛṣṭaḥ prājāpatyaṃ samācaret //
            	 <span class="ref">YamS-99v_15</span></p>
         
         	
         <p id="YamS-99v_16">
            	  ṛtau tu garbhaśaṅkitvāt snānaṃ maithuninaḥ smṛtam /<br />
            	  anṛtau tu striyaṃ gatvā śaucaṃ mūtrapurīṣavat //
            	 <span class="ref">YamS-99v_16</span></p>
         
         	
         <p id="YamS-99v_17">
            	  ubhāv apy aśucī syātāṃ daṃpatī śayanaṃ gatau /<br />
            	  śayanād utthitā nārī śuciḥ syād aśuciḥ pumān //
            	 <span class="ref">YamS-99v_17</span></p>
         
         	
         <p id="YamS-99v_18">
            	  bhartuḥ śarīraṃ śuśrūṣāṃ daurātmyād aprakurvatī /<br />
            	  daṇḍyā dvādaśakaṃ nārī varṣaṃ tyājyā dhanaṃ vinā //
            	 <span class="ref">YamS-99v_18</span></p>
         
         	
         <p id="YamS-99v_19">
            	  tyajanto 'patitān bandhūn daṇḍyā uttamasāhasam /<br />
            	  pitā hi patitaḥ kāmaṃ na tu mātā kadācana //
            	 <span class="ref">YamS-99v_19</span></p>
         
         	
         <p id="YamS-99v_20">
            	  ātmānaṃ ghātayed yas tu rajjvādibhir upakramaiḥ /<br />
            	  mṛto 'medhyena leptavyo jīvato dviśataṃ damaḥ //
            	 <span class="ref">YamS-99v_20</span></p>
         
         	
         <p id="YamS-99v_21">
            	  daṇḍyās tat putramitrāṇi pratyekaṃ paṇikaṃ damam /<br />
            	  prāyaścittaṃ tataḥ kuryur yathā śāstrapracoditam //
            	 <span class="ref">YamS-99v_21</span></p>
         
         	
         <p id="YamS-99v_22">
            	  jalādyudbandhanabhraṣṭāḥ pravrajyānāśakacyutāḥ /<br />
            	  viṣaprapatanaprāyaśastraghātahatāś ca ye //
            	 <span class="ref">YamS-99v_22</span></p>
         
         	
         <p id="YamS-99v_23">
            	  navaite pratyavasitāḥ sarvalokabahiṣkṛtāḥ /<br />
            	  cāndrāyaṇena śudhyanti taptakṛcchradvayena vā //
            	 <span class="ref">YamS-99v_23</span></p>
         
         	
         <p id="YamS-99v_24">
            	  ubhayāvasitaḥ pāpaḥ śyāmāc chabalakāc cyutaḥ /<br />
            	  cāndrāyaṇābhyāṃ śudhyeta dattvā dhenuṃ tathā vṛṣam //
            	 <span class="ref">YamS-99v_24</span></p>
         
         	
         <p id="YamS-99v_25">
            	  śvaśṛgālaplavaṅgādyair mānuṣaiś ca ratiṃ vinā /<br />
            	  daṣṭaḥ snātvā śuciḥ sadyo divā saṃdhyāsu rātriṣu //
            	 <span class="ref">YamS-99v_25</span></p>
         
         	
         <p id="YamS-99v_26">
            	  ajñānād brāhmaṇo bhuktvā caṇḍālānnaṃ kadācana /<br />
            	  gomūtrayāvakāhāro māsārdhena viśudhyati //
            	 <span class="ref">YamS-99v_26</span></p>
         
         	
         <p id="YamS-99v_27">
            	  gobrāhmaṇagṛhaṃ dagdhā mṛtaṃ codbandhanādinā /<br />
            	  pāśāṃś chittvā tathā tasya kṛcchram ekaṃ cared dvijaḥ //
            	 <span class="ref">YamS-99v_27</span></p>
         
         	
         <p id="YamS-99v_28">
            	  caṇḍālapukkasānāṃ ca bhuktvā gatvā ca yoṣitam /<br />
            	  kṛcchrābdam ācarej jñānād ajñānād aindavadvayam //
            	 <span class="ref">YamS-99v_28</span></p>
         
         	
         <p id="YamS-99v_29">
            	  kāpālikānnabhoktṝṇāṃ tannārīgāmināṃ tathā /<br />
            	  kṛcchrābdam ācarej jñānād ajñānād aindavadvayam //
            	 <span class="ref">YamS-99v_29</span></p>
         
         	
         <p id="YamS-99v_30">
            	  agamyāgamane vipro madyagomāṃsabhaksaṇe /<br />
            	  taptakṛcchraparikṣipto mauñjī homena śudhyati //
            	 <span class="ref">YamS-99v_30</span></p>
         
         	
         <p id="YamS-99v_31">
            	  mahāpātakakartāraś catvāro 'py aviśeṣataḥ /<br />
            	  agniṃ praviśya śudhyanti sthitvā vā mahati kratau //
            	 <span class="ref">YamS-99v_31</span></p>
         
         	
         <p id="YamS-99v_32">
            	  rahasyakaraṇe 'py evaṃ māsam abhyasya pūruṣaḥ /<br />
            	  aghamarṣaṇasūktaṃ vā śudhyed antarjale sthitaḥ //
            	 <span class="ref">YamS-99v_32</span></p>
         
         	
         <p id="YamS-99v_33">
            	  rajakaś carmakāraś ca naṭo buruḍa eva ca /<br />
            	  kaivartamedabhillāś ca saptaite antyajāḥ smṛtāḥ //
            	 <span class="ref">YamS-99v_33</span></p>
         
         	
         <p id="YamS-99v_34">
            	  bhuktvā caiṣāṃ striyo gatvā pītvāpaḥ pratigṛhya ca /<br />
            	  kṛcchrābdam ācarej jñānād ajñānād aindavadvayam //
            	 <span class="ref">YamS-99v_34</span></p>
         
         	
         <p id="YamS-99v_35">
            	  mātaraṃ gurupatnīṃ ca svasṛduhitarau snuṣām /<br />
            	  gatvaitāḥ praviśed agniṃ nānyā śuddhir vidhīyate //
            	 <span class="ref">YamS-99v_35</span></p>
         
         	
         <p id="YamS-99v_36">
            	  rājñāṃ pravrajitāṃ dhātrīṃ tathā varṇottamām api /<br />
            	  kṛcchradvayaṃ prakurvīta sa gotrām abhigamya ca //
            	 <span class="ref">YamS-99v_36</span></p>
         
         	
         <p id="YamS-99v_37">
            	  anyāsu pitṛgotrāsu mātṛgotragatāsv api /<br />
            	  paradāreṣu sarveṣu kṛcchraṃ sāṃtapanaṃ caret //
            	 <span class="ref">YamS-99v_37</span></p>
         
         	
         <p id="YamS-99v_38">
            	  veśyābhigamane pāpaṃ vyapohanti dvijātayaḥ /<br />
            	  pītvā sakṛt sutaptaṃ ca pañcarātraṃ kuśodakam //
            	 <span class="ref">YamS-99v_38</span></p>
         
         	
         <p id="YamS-99v_39">
            	  gurutalpavrataṃ kecit kecid brahmahaṇo vratam /<br />
            	  goghnasya kecid icchanti kecic caivāvakīrṇinaḥ //
            	 <span class="ref">YamS-99v_39</span></p>
         
         	
         <p id="YamS-99v_40">
            	  daṇḍād ūrdhvaprahāreṇa yas tu gāṃ vinipātayet /<br />
            	  dviguṇaṃ go vrataṃ tasya prāyaścittaṃ vinirdiśet //
            	 <span class="ref">YamS-99v_40</span></p>
         
         	
         <p id="YamS-99v_41">
            	  aṅguṣṭhamātrasthūlas tu bāhumātrapramāṇakaḥ /<br />
            	  sārdraś ca sa palāśaś ca godaṇḍaḥ parikīrtitaḥ //
            	 <span class="ref">YamS-99v_41</span></p>
         
         	
         <p id="YamS-99v_42">
            	  gavāṃ nipātane caiva garbho 'pi saṃpated yadi /<br />
            	  ekaikaśaś caret kṛcchraṃ yathā pūrvaṃ tathā punaḥ //
            	 <span class="ref">YamS-99v_42</span></p>
         
         	
         <p id="YamS-99v_43">
            	  pādam utpannamātre tu dvau pādau gātrasaṃbhave /<br />
            	  pādonaṃ kṛcchram ācaṣṭe hatvā garbham acetanam //
            	 <span class="ref">YamS-99v_43</span></p>
         
         	
         <p id="YamS-99v_44">
            	  aṅgapratyaṅgasaṃpūrṇe garbhe retaḥ samanvite /<br />
            	  ekaikaśaś caret kṛcchram eṣā goghnasya niṣkṛtiḥ //
            	 <span class="ref">YamS-99v_44</span></p>
         
         	
         <p id="YamS-99v_45">
            	  bandhane rodhane caiva pāṣāṇe vā gavāṃ rujā /<br />
            	  saṃpadyate cen maraṇaṃ nimittī naiva lipyate //
            	 <span class="ref">YamS-99v_45</span></p>
         
         	
         <p id="YamS-99v_46">
            	  mūrchitaḥ patito vāpi daṇḍenābhihatas tathā /<br />
            	  utthāya ṣaṭpadaṃ gacchet sapta pañca daśāpi vā //
            	 <span class="ref">YamS-99v_46</span></p>
         
         	
         <p id="YamS-99v_47">
            	  grāsaṃ vā yadi gṛhṇīyāt toyaṃ vāpi pibed yadi /<br />
            	  pūrvavyādhipranaṣṭānāṃ prāyaścittaṃ na vidyate //
            	 <span class="ref">YamS-99v_47</span></p>
         
         	
         <p id="YamS-99v_48">
            	  kāṣṭhaloṣṭāśmabhir gāvaḥ śastrair vā nihatā yadi /<br />
            	  prāyaścittaṃ kathaṃ tatra śāstre śāstre nigadyate //
            	 <span class="ref">YamS-99v_48</span></p>
         
         	
         <p id="YamS-99v_49">
            	  kāṣṭhe sāṃtapanaṃ kuryāt prājāpatyaṃ tu loṣṭake /<br />
            	  taptakṛcchraṃ tu pāṣāṇe śastre cāpy atikṛcchrakam //
            	 <span class="ref">YamS-99v_49</span></p>
         
         	
         <p id="YamS-99v_50">
            	  auṣadhaṃ sneham āhāraṃ dadad gobrāhmaṇeṣu tu /<br />
            	  dīyamāne vipattiḥ syāt prāyaścittaṃ na vidyate //
            	 <span class="ref">YamS-99v_50</span></p>
         
         	
         <p id="YamS-99v_51">
            	  tailabhaiṣajyapāne ca bheṣajānāṃ ca bhakṣaṇe /<br />
            	  niḥśalyakaraṇe caiva prāyaścittaṃ na vidyate //
            	 <span class="ref">YamS-99v_51</span></p>
         
         	
         <p id="YamS-99v_52">
            	  vatsānāṃ kaṇṭhabandhena kriyayā bheṣajena tu /<br />
            	  sāyaṃ saṃgopanārthaṃ ca na doṣo rodha bandhayoḥ //
            	 <span class="ref">YamS-99v_52</span></p>
         
         	
         <p id="YamS-99v_53">
            	  pāde caivāsya romāṇi dvi pāde śmaśrukevalam /<br />
            	  tripāde tu śikhāvarjaṃ mūle sarvaṃ samācaret //
            	 <span class="ref">YamS-99v_53</span></p>
         
         	
         <p id="YamS-99v_54">
            	  sarvān keśān samuddhṛtya cchedayed aṅguladvayam /<br />
            	  evam eva hi nārīṇāṃ muṇḍamuṇḍāpanaṃ smṛtam //
            	 <span class="ref">YamS-99v_54</span></p>
         
         	
         <p id="YamS-99v_55">
            	  na striyā vapanaṃ kāryaṃ na ca vīrāsanaṃ tathā /<br />
            	  na ca goṣṭhe nivāsaṃ ca na gacchantīm anuvrajet //
            	 <span class="ref">YamS-99v_55</span></p>
         
         	
         <p id="YamS-99v_56">
            	  rājā vā rāja putro vā brāhmaṇo vā bahuśrutaḥ /<br />
            	  akṛtvā vapanaṃ teṣāṃ prāyaścittaṃ vinirdiśet //
            	 <span class="ref">YamS-99v_56</span></p>
         
         	
         <p id="YamS-99v_57">
            	  keśānāṃ rakṣaṇārthaṃ ca dviguṇaṃ vratam ādiśet /<br />
            	  dviguṇe tu vrate cīrṇe dviguṇaiva tu dakṣiṇā //
            	 <span class="ref">YamS-99v_57</span></p>
         
         	
         <p id="YamS-99v_58">
            	  dviguṇaṃ cen na dattaṃ ca keśāṃś ca parirakṣayet /<br />
            	  pāpaṃ na kṣīyate hantur dātā ca narakaṃ vrajet //
            	 <span class="ref">YamS-99v_58</span></p>
         
         	
         <p id="YamS-99v_59">
            	  aśrautasmārtavihitaṃ prāyaścittaṃ vadanti ye /<br />
            	  tān dharmavighnakartṝṃś ca rājā daṇḍena pīḍayet //
            	 <span class="ref">YamS-99v_59</span></p>
         
         	
         <p id="YamS-99v_60">
            	  na cet tān pīḍayed rājā kathañcit kāmamohitaḥ /<br />
            	  tat pāpaṃ śatadhā bhūtvā tam eva parisarpati //
            	 <span class="ref">YamS-99v_60</span></p>
         
         	
         <p id="YamS-99v_61">
            	  prāyaścitte tataś cīrṇe kuryād brāhmaṇabhojanam /<br />
            	  viṃśatiṃ gāvṛṣaṃ caiva dadyāt teṣāṃ ca dakṣiṇām //
            	 <span class="ref">YamS-99v_61</span></p>
         
         	
         <p id="YamS-99v_62">
            	  kṛmibhir vraṇasaṃbhūtair makṣikābhiś ca pātitaiḥ /<br />
            	  kṛcchrārdhaṃ saṃprakurvīta śaktyā dadyāc ca dakṣiṇām //
            	 <span class="ref">YamS-99v_62</span></p>
         
         	
         <p id="YamS-99v_63">
            	  prāyaścittaṃ ca kṛtvā vai bhojayitvā dvijottamān /<br />
            	  suvarṇam āṣakaṃ dadyāt tataḥ śuddhir vidhīyate //
            	 <span class="ref">YamS-99v_63</span></p>
         
         	
         <p id="YamS-99v_64">
            	  caṇḍālaśvapacaiḥ spṛṣṭe niśi snānaṃ vidhīyate /<br />
            	  na vaset tatra rātrau tu sadyaḥ snānena śudhyati //
            	 <span class="ref">YamS-99v_64</span></p>
         
         	
         <p id="YamS-99v_65">
            	  atha vased yadā rātrāv ajñānād avicakṣaṇaḥ /<br />
            	  tadā tasya tu tat pāpaṃ śatadhā parivartate //
            	 <span class="ref">YamS-99v_65</span></p>
         
         	
         <p id="YamS-99v_66">
            	  udgacchanti hi nakṣatrāṇy upariṣṭāc ca ye grahāḥ /<br />
            	  saṃspṛṣṭe raśmibhis teṣām udake snānam ācaret //
            	 <span class="ref">YamS-99v_66</span></p>
         
         	
         <p id="YamS-99v_67">
            	  kuḍyāntarjalavalmīkamūṣikotkaravartmasu /<br />
            	  śmaśāne śaucaśeṣe ca na grāhyāḥ sapta mṛttikāḥ //
            	 <span class="ref">YamS-99v_67</span></p>
         
         	
         <p id="YamS-99v_68">
            	  iṣṭāpūrtaṃ tu kartavyaṃ brāhmaṇena prayatnataḥ /<br />
            	  iṣṭena labhate svargaṃ pūrte mokṣaṃ samaśnute //
            	 <span class="ref">YamS-99v_68</span></p>
         
         	
         <p id="YamS-99v_69">
            	  vittāpekṣaṃ bhaved iṣṭaṃ taḍāgaṃ pūrtam ucyate /<br />
            	  ārāmaś ca viśeṣeṇa devadroṇyas tathaiva ca //
            	 <span class="ref">YamS-99v_69</span></p>
         
         	
         <p id="YamS-99v_70">
            	  vāpī kūpataḍāgāni devatāyatanāni ca /<br />
            	  patitāny uddhared yas tu sa pūrtaphalam aśnute //
            	 <span class="ref">YamS-99v_70</span></p>
         
         	
         <p id="YamS-99v_71">
            	  śuklāyā mūtraṃ gṛhṇīyāt kṛṣṇāyā goḥ śakṛt tathā /<br />
            	  tāmrāyāś ca payo grāhyaṃ śvetāyā dadhi cocyate //
            	 <span class="ref">YamS-99v_71</span></p>
         
         	
         <p id="YamS-99v_72">
            	  kapilāyā ghṛtaṃ grāhyaṃ mahāpātakanāśanam /<br />
            	  sarvatīrthe nadī toye kuśair dravyaṃ pṛthak pṛthak //
            	 <span class="ref">YamS-99v_72</span></p>
         
         	
         <p id="YamS-99v_73">
            	  āhṛtya praṇavenaiva hy utthāpya praṇavena ca /<br />
            	  praṇavena samāloḍya praṇavena tu saṃpibet //
            	 <span class="ref">YamS-99v_73</span></p>
         
         	
         <p id="YamS-99v_74">
            	  pālāśe madhyame parṇe bhāṇḍe tāmramaye tathā /<br />
            	  pibet puṣkaraparṇe vā tāmre vā mṛnmaye śubhe //
            	 <span class="ref">YamS-99v_74</span></p>
         
         	
         <p id="YamS-99v_75">
            	  sūtake tu samutpanne dvitīye samupasthite /<br />
            	  dvitīye nāsti doṣas tu prathamenaiva śudhyati //
            	 <span class="ref">YamS-99v_75</span></p>
         
         	
         <p id="YamS-99v_76">
            	  jātena śudhyate jātaṃ mṛtena mṛtakaṃ tathā /<br />
            	  garbhasaṃsravaṇe māse trīṇy ahāni vinirdiśet //
            	 <span class="ref">YamS-99v_76</span></p>
         
         	
         <p id="YamS-99v_77">
            	  rātribhir māsatulyābhir garbhasrāve viśudhyati /<br />
            	  rajasy uparate sādhvī snānena strī rajasvalā //
            	 <span class="ref">YamS-99v_77</span></p>
         
         	
         <p id="YamS-99v_78">
            	  svagotrād bhraśyate nārī vivāhāt saptame pade /<br />
            	  svāmigotreṇa kartavyās tasyāḥ piṇḍodakaṃ kriyāḥ //
            	 <span class="ref">YamS-99v_78</span></p>
         
         	
         <p id="YamS-99v_79">
            	  dve pituḥ piṇḍadānaṃ syāt piṇḍe piṇḍe dvināmatā /<br />
            	  ṣaṇṇāṃ deyās trayaḥ piṇḍā evaṃ dātā na muhyati //
            	 <span class="ref">YamS-99v_79</span></p>
         
         	
         <p id="YamS-99v_80">
            	  svena bhartrā saha śrāddhaṃ mātā bhuktvā sa daivatam /<br />
            	  pitāmahy api svenaiva svenaiva prapitāmahī //
            	 <span class="ref">YamS-99v_80</span></p>
         
         	
         <p id="YamS-99v_81">
            	  varṣe varṣe tu kurvīta mātāpitros tu satkṛtim /<br />
            	  adaivaṃ bhojayec chrāddhaṃ piṇḍam ekaṃ tu nirvapet //
            	 <span class="ref">YamS-99v_81</span></p>
         
         	
         <p id="YamS-99v_82">
            	  nityaṃ naimittikaṃ kāmyaṃ vṛddhiśrāddham athāparam /<br />
            	  pārvaṇaṃ ceti vijñeyaṃ śrāddhaṃ pañcavidhaṃ budhaiḥ //
            	 <span class="ref">YamS-99v_82</span></p>
         
         	
         <p id="YamS-99v_83">
            	  grahoparāge saṃkrāntau parvotsavamahālaye /<br />
            	  nirvapet trīn naraḥ piṇḍān ekam eva mṛte 'hani //
            	 <span class="ref">YamS-99v_83</span></p>
         
         	
         <p id="YamS-99v_84">
            	  anūḍhā na pṛthak kanyā piṇḍe gotre ca sūtake /<br />
            	  pāṇigrahaṇamantrābhyāṃ svagotrād bhraśyate tataḥ //
            	 <span class="ref">YamS-99v_84</span></p>
         
         	
         <p id="YamS-99v_85">
            	  yena yena tu varṇena yā kanyā pariṇīyate /<br />
            	  tat samaṃ sūtakaṃ yāti tathā piṇḍodake 'pi ca //
            	 <span class="ref">YamS-99v_85</span></p>
         
         	
         <p id="YamS-99v_86">
            	  vivāhe caiva saṃvṛtte caturthe 'hani rātriṣu /<br />
            	  ekatvaṃ sā vrajed bhartuḥ piṇḍe gotre ca sūtake //
            	 <span class="ref">YamS-99v_86</span></p>
         
         	
         <p id="YamS-99v_87">
            	  prathame 'hni dvitīye vā tṛtīye vā caturthake /<br />
            	  asthi saṃcayanaṃ kāryaṃ bandhubhir hitabuddhibhiḥ //
            	 <span class="ref">YamS-99v_87</span></p>
         
         	
         <p id="YamS-99v_88">
            	  caturthe pañcame caiva saptame navame tathā /<br />
            	  asthisaṃcayanaṃ proktaṃ varṇānām anupūrvaśaḥ //
            	 <span class="ref">YamS-99v_88</span></p>
         
         	
         <p id="YamS-99v_89">
            	  ekādaśāhe pretasya yasya cotsṛjyate vṛṣaḥ /<br />
            	  mucyate pretalokāt sa svargaloke mahīyate //
            	 <span class="ref">YamS-99v_89</span></p>
         
         	
         <p id="YamS-99v_90">
            	  gaṅgā toyeṣu yasyāsthi plavate śubhakarmaṇaḥ /<br />
            	  na tasya punar āvṛttir brahmalokāt kathañcana //
            	 <span class="ref">YamS-99v_90</span></p>
         
         	
         <p id="YamS-99v_91">
            	  yāvadasthi manuṣyāṇāṃ gaṅgātoyeṣu tiṣṭhati /<br />
            	  tāvadvarṣasahasrāṇi svargaloke mahīyate //
            	 <span class="ref">YamS-99v_91</span></p>
         
         	
         <p id="YamS-99v_92">
            	  nābhimātre jale sthitvā hṛdayenānucintayet /<br />
            	  āgacchantu me pitaro gṛhṇantv etāñ jalāñjalīn //
            	 <span class="ref">YamS-99v_92</span></p>
         
         	
         <p id="YamS-99v_93">
            	  hastau kṛtvā susaṃyuktau pūrayitvā jalena ca /<br />
            	  gośṛṅgamāṭram uddhṛtya jalamadhye jalaṃ kṣipet //
            	 <span class="ref">YamS-99v_93</span></p>
         
         	
         <p id="YamS-99v_94">
            	  ākāśe ca kṣiped vāri vāristho dakṣiṇāmukhaḥ /<br />
            	  pitṝṇāṃ sthānam ākāśaṃ dakṣiṇā dik tathaiva ca //
            	 <span class="ref">YamS-99v_94</span></p>
         
         	
         <p id="YamS-99v_95">
            	  āpo devagaṇāḥ proktā āpaḥ pitṛgaṇās tathā /<br />
            	  tasmād apsu jalaṃ deyaṃ pitṝṇāṃ hitam icchatā //
            	 <span class="ref">YamS-99v_95</span></p>
         
         	
         <p id="YamS-99v_96">
            	  divā sūryāṃśubhis taptaṃ rātrau nakṣatramārutaiḥ /<br />
            	  saṃdhyayor apy ubhābhyāṃ ca pavitraṃ sarvadā jalam //
            	 <span class="ref">YamS-99v_96</span></p>
         
         	
         <p id="YamS-99v_97">
            	  svabhāvayuktam avyāptam amedhyena sadā śuci /<br />
            	  bhāṇḍasthaṃ dharaṇīsthaṃ vā pavitraṃ sarvadā jalam //
            	 <span class="ref">YamS-99v_97</span></p>
         
         	
         <p id="YamS-99v_98">
            	  devatānāṃ pitṝṇāṃ ca jale dadyāj jalāñjalīn /<br />
            	  asaṃskṛtapramītānāṃ sthale dadyāj jalāñjalīn //
            	 <span class="ref">YamS-99v_98</span></p>
         
         	
         <p id="YamS-99v_99">
            	  śrāddhe havanakāle ca dadyād ekena pāṇinā /<br />
            	  ubhābhyāṃ tarpaṇe dadyād iti dharmo vyavasthitaḥ //
            	 <span class="ref">YamS-99v_99</span></p>
         	
         	
         <p>iti yamapraṇītaṃ dharmaśāstraṃ samāptam ||</p>
         	
         <p>samāpteyaṃ yamasmṛtiḥ ||</p>
         
         
      </div>
   </body>
</html>